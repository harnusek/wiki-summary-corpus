4778
Kysucké Nové Mesto (okres)
https://sk.wikipedia.org/wiki/Kysuck%C3%A9_Nov%C3%A9_Mesto_(okres)
Okres Kysucké Nové Mesto je okres v Žilinskom kraji na Slovensku. Má rozlohu 173,68 km², žije tu 32 963 obyvateľov a priemerná hustota zaľudnenia je 190 obyvateľov na km² (údaje k 31. 12. 2017). Správne sídlo okresu je mesto Kysucké Nové Mesto. Okres sa nachádza na severozápadnom Slovensku v regióne Kysuce. Od roku 1960 do 1996 bol zlúčený s okresom Čadca so sídlom v Čadci.
Po okresoch tvoriacich Bratislavu a Košice je to okres s najvyššou mierou hustoty obyvateľstva a zároveň rozlohou najmenším okresom na Slovensku.
Okres je tvorený 14 obcami, z toho jedna ma štatút mesta: Kysucké Nové Mesto, ktoré je zároveň aj sídelným mestom okresu.
Spolu s územím okresu Čadca tvorí Okres Kysucké Nové Mesto historický región Kysuce. V minulosti (podľa delenia z rokov 1980/1981) tieto dva okresy tvorili rovnomennú oblasť cestovného ruchu. V súčasnosti však spolu s ďalšími okresmi tvorí región cestovného ruchu Severné Považie.