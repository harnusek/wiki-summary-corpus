3630
Káhira
https://sk.wikipedia.org/wiki/K%C3%A1hira
Káhira (arab. القاهرة‎ – al-Káhira, angl. Cairo) je hlavné a najväčšie mesto Egypta hlavné mesto guvernorátu Káhira. Egypťania volajú Káhiru aj Egypt (arab. مصر‎ – Misr) čo ilustruje jej významné postavenie v krajine. Leží na ploche 214 km² na brehoch a ostrovoch rieky Níl, na severnom konci jej púštneho údolia, v mieste kde sa začína rozvetvovať do svojej delty. 
Mesto má asi 6,7 milióna obyvateľov a ďalších asi 10 miliónov obýva širšiu metropolitnú oblasť, takže Káhira je jedenásta najľudnatejšia metropolitná oblasť sveta a súčasne najľudnatejšie mesto Afriky.
Je významným kultúrnym a duchovným centrom arabského a islamského sveta, ktorým sa stala už v stredoveku. Kozmopolitný charakter dodáva mestu aj prítomnosť početnej koptskej kresťanskej menšiny, keďže Káhira je aj centrom koptskej ortodoxnej cirkvi v Egypte.