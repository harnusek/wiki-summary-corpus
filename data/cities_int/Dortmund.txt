115076
Dortmund
https://sk.wikipedia.org/wiki/Dortmund
Dortmund (lat. Tremonia) je nemecké veľkomesto, mestský okres na západe Nemecka, v spolkovej krajine Severné Porýnie-Vestfálsko a zároveň najväčšie mesto Vestfálska a Porúria. Symbolmi mesta sú bývalá priemyselná budova a terajšie umelecko-kultúrne centrum Dortmunder U, kostol Reinoldikirche a televízna veža Florianturm. Pýchou mesta je futbalové družstvo BV Borussia Dortmund.
Mesto sa z priemyselnej metropoly vyvinulo na jedno z najvýznamnejších miest v oblasti služieb a technológií, ktoré je známe poisťovníctvom a maloobchodom. Ďalšie nové firmy a pobočky tu vznikajú hlavne v oblasti logistiky, informačnej techniky a techniky mikrosystémov. Dortmund má napriek z väčšej časti ukončenej reštrukturalizácii, jednu z najvyšších mier nezamestnanosti v západnej časti Nemecka. Prezýva sa "Zelená metropola", pretože veľkú plochu tvoria vodné komunikácie, agrikultúra a zelené miesta v podobe priestranných parkov, akými sú napríklad mestské parky Westfalenpark alebo Romberpark. Je to veľký kontrast voči ťažbe uhlia, ktorá v meste prebieha dlhšie ako 100 rokov.