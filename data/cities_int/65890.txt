65890
Belfast
https://sk.wikipedia.org/wiki/Belfast
Belfast (ír. Béal Feirste) je mesto v Spojenom kráľovstve a hlavné mesto Severného Írska. Po Dubline je druhé najväčšie mesto na írskom ostrove. Má rozlohu 115 km² a žije v ňom vyše 286-tisíc obyvateľov, v metropolitnej oblasti Veľký Belfast žije až 580-tisíc obyvateľov. Väčšia časť mesta leží v tradičnom grófstve Antrim, kým východné a južné časti ležia v grófstve Down. 
Belfast je tradičné priemyselné centrum, historicky najvýznamnejšie priemyselné odvetvia predstavuje textilný a lodiarenský priemysel a výroba tabaku. Vďaka silnému priemyselnému postaveniu bol Belfast na začiatku 20. storočia najväčším írskym mestom. V miestnych lodeniciach Harland and Wolff bol na začiatku 20. storočia postavený parník RMS Titanic. Mesto bolo svojho času centrom nepokojov, ktoré zmietali Severné Írsko.