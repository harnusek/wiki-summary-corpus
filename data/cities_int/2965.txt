2965
Kodaň
https://sk.wikipedia.org/wiki/Koda%C5%88
Kodaň (dán. København) je hlavné mesto Dánska. S viac než 500 000 obyvateľmi je aj najväčšie mesto tejto krajiny. Pre svoju ostrovnú polohu sa niekedy označuje aj ako Benátky severu. Leží na dvoch ostrovoch – Sjælland a Amager – vo východnej časti Dánskeho kráľovstva.
Mesto je sídlom kráľovskej rodiny. Pamätník i miesto posledného odpočinku tu má Hans Christian Andersen a nachádza sa tu aj bronzová socha malej morskej panny z jeho rozprávok, ktorá sa stala symbolom Kodane.
Medzi najväčšie atrakcie mesta patrí zábavný park Tivoli, Zoologická záhrada a zámky Amalienborg, Charlottenborg, Christiansborg (bývalý kráľovský palác, dnes sídlo parlamentu), Rosenborg a Frederiksborg. Za pozornosť tiež stojí pevnosť zo 17. storočia Kastelet a architektúra starého mesta.
V centre mesta je veľké množstvo parkov, ktoré boli vytvorené po zániku mestských hradieb v roku 1894. Medzi najznámejšie patria Rosenborg have, Botanisk have (s botanickou záhradou) či Orsteds parken a mnoho ďalších.
Kodaň je taktiež centrom vzdelania, sídlom Kodanskej univerzity a mestom množstva múzeí.
V meste pôsobí celý rad športových klubov. Menovite FC Kodaň a Brøndby IF vo futbale, Rødovre Mighty Bulls a Hvidovre Ligahockey v ľadovom hokeji, alebo FC Kodaň v hádzanej.