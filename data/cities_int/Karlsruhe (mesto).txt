196850
Karlsruhe (mesto)
https://sk.wikipedia.org/wiki/Karlsruhe_(mesto)
Karlsruhe je mesto na brehu rieky Rýn na juhozápade Nemecka v spolkovej krajine Bádensko-Württembersko blízko nemecko-francúzskych hraníc. Mesto má približne 290 000 obyvateľov. Karlsruhe je sídlom dvoch najvyšších súdov v Nemecku. Sídlia tu od roku 1951 Spolkový ústavný súd Nemecka (nem. Bundesverfassungsgericht) a od roku 1950 Spolkový súdny dvor Nemecka (nem. Bundesgerichtshof), najvyšší odvolávací súd v záležitostiach občianskeho práva a trestného práva. Preto má mesto prezývku Rezidencia práva (nem. Residenz des Rechts).