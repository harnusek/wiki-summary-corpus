159898
Pisa
https://sk.wikipedia.org/wiki/Pisa
Pisa (výslovnosť: [písa] , často sa nesprávne uvádza [píza]; slov. prídavné meno znie pisanský alebo menej vhodne piský ) je mesto v regióne Toskánsko v Taliansku, hlavné mesto rovnomennej provincie. Mesto má rozlohu 185 km² a okolo 88 400 obyvateľov. Nachádza sa na brehoch rieky Arno, 10 km východe od ústia. Je hlavným mestom rovnomennej provincie a sídlom arcibiskupa.
Pisa, rímske Pisae, bolo pôvodne etruské obchodné centrum a od roku 180 pred Kr. rímska kolónia. Od 11. storočia sa v súperení s mestskými štátmi Janov a Benátky rozrástla na jednu z námorných a obchodných veľmocí v Stredozemnom mori. Mesto Pisa sa veľkou mierou zaslúžilo o porážku moslimov na ostrovoch Sardínia a Sicília. Obyvatelia Pise sa zúčastnili taktiež na križiackych ťaženiach. Výstavbou baziliky Santa Maria Assunta v 11. storočí sa začala nová epocha toskánskeho umenia, tzv. Pisanský štýl. V dlhých bojoch s Janovom nakoniec utrpelo pisanské loďstvo v roku 1284 pri ostrove Meloria rozhodujúcu porážku. 
V roku 1406 obsadili mesto Florenťania a keď koncom 17. storočia sa Livorno stalo hlavným prístavným mestom Toskánska, Pisa definitívne stratila svoj význam.
Pisa je svetoznáma vďaka Šikmej veži, ktorá sa tu nachádza.