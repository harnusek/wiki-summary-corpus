251023
Uloupené Kosovo
https://sk.wikipedia.org/wiki/Uloupen%C3%A9_Kosovo
Uloupené Kosovo (doslova Ulúpené Kosovo), pôvodne známe pod názvom Jak Evropa přichází o Kosovo (doslova Ako Európa prichádza o Kosovo) je hodinový dokument, ktorý vznikal postupne od roku 2004 ako autorský film Václava Dvořáka. Vznikol v spolupráci so srbskými verejnoprávnymi médiami, od ktorých boli pre dokument vypožičané hlavne archívne zábery. Prebieha diskusia o jeho objektivite.
Zaoberá sa dejinami Kosova a Metohije, zmieňuje sa o ťažkostiach druhej svetovej vojny, konca sedemdesiatych rokov v socialistickej Juhoslávii a hlavne o posledných dvadsiatich rokoch. Kriticky sa vyjadruje k západným mocnostiam a nepriamo prirovnáva súčasnú situáciu k Mníchovskému diktátu. Hľadá aj spojitosti medzi UÇK a súčasným politickým vedením jednostranne vyhláseného kosovského štátu. Poukazuje na útrapy Srbov v enklávach (v dokumente nazývaných ako getá).
Pôvodne mal mať dokument premiéru 17. marca 2008, na výročie etnických nepokojov v Kosove roku 2004. Česká televízia odmietla dokument odvysielať, hoci bola jedným z jeho sponzorov a jeho premiéra bola odložená na apríl, no ani vtedy nebol odvysielaný. Preto ho tvorcovia uverejnili na serveri Youtube, kde je stále dostupný. Napokon bol tento film odvysielaný v rámci komponovaného programu s diskusiou 27. júla 2008 na ČT2.