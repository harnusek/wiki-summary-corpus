18856
Pink Floyd: The Wall
https://sk.wikipedia.org/wiki/Pink_Floyd:_The_Wall
Pink Floyd: The Wall je film režiséra Alana Parkera, ktorý bol nakrútený v roku 1982. Scenár k filmu napísal Roger Waters, hráč na basovú gitaru a spevák skupiny Pink Floyd. Film je silne metaforicky ladený a sú v ňom využité prvky symbolizmu. Jeho rysy sú virtuálne, nevyužíva dialógy, je založený na konkrétnej dejovej línii hudby a myšlienok skladieb albumu The Wall (vydaný roku 1979) od skupiny Pink Floyd.
Vo filme je zapracovaných aj 15 minút animovaných sekvencií politického karikaturistu a ilustrátora Geralda Scarfeho, ktoré zobrazujú strašidelné vízie nočnej mory z bombardovania Anglicka počas druhej svetovej vojny (skladba Goodbye Blue Sky).
Film opisuje postupný prerod postoja človeka ku spoločnosti. Objavovanie rozporu medzi predstieraným a skutočným okolitým svetom v období dospievania a mladosti (spoločenský systém, realita v školstve, vzťahy v neúplnej rodine, faloš v medziľudských vzťahoch, fetišizovanie materiálnych hodnôt...). Hlavný hrdina prepadá do dezilúzie a obklopuje sa pomyselným múrom izolácie a odcudzenia. Cíti však, že budovaním takéhoto múru sa dostáva do psychického napätia, správa sa sebadeštruktívne, pud sebazáchovy ho začína nútiť vyjsť z tejto izolácie - zrúcať tento múr.