378633
Odviate vetrom (film)
https://sk.wikipedia.org/wiki/Odviate_vetrom_(film)
Odviate vetrom (Gone with the Wind) je americká historická dráma nakrútená v roku 1939 podľa románu Margaret Mitchellovej s rovnakým názvom, ktorý v roku 1936 vyhral Pulitzerovu cenu. Úlohy producenta sa zhostil David O. Selznik, režiséra Victor Fleming a natočený bol podľa scenára Sidney Howardovej. V hlavných úlohách účinkujú Clark Gable, Vivien Leighová, Leslie Howard, Olivia de Havillandová, Hattie McDaniel a mnoho ďalších. Príbeh sa odohráva v devätnástom storočí na Juhu Spojených štátov amerických počas občianskej vojny a následného obdobia rekonštrukcie z uhla pohľadu Juhu.
Film získal desať Cien Akadémie (Oskarov), a tak sa stal držiteľom rekordu na dvadsať rokov, kým ho v roku 1960 nepredstihol film Ben Hur. Podľa zoznamu sto najlepších amerických filmov všetkých čias, ktorý zverejnil Americký filmový inštitút v roku 1998, sa film Odviate vetrom zaradil na štvrté miesto a v roku 1989 ho v záujme jeho zachovania zapísali do Národného filmového registra. S dĺžkou 3 hodiny a 44 minút vrátane 15-minútovej prestávky sa stal najdlhším americkým zvukovým filmom vtedajšej doby. Patril medzi prvé významnejšie filmy, ktoré boli natočené farebne a vyhral prvého Oskara za najlepšiu kameru v kategórii farebný film. Krátko po premiére sa stal najvyššie zarábajúcim filmom svojho času až do roku 1966.