245145
Vykúpenie z väznice Shawshank
https://sk.wikipedia.org/wiki/Vyk%C3%BApenie_z_v%C3%A4znice_Shawshank
Vykúpenie z väznice Shawshank (originálny názov The Shawshank Redemption) je americký film z roku 1994 napísaný a režírovaný Frankom Darabontom na motívy novely Stephena Kinga. Hlavnými hrdinami filmu sú Andy Dufresne (hrá Tim Robbins) a Ellis „Red“ Redding (Morgan Freeman).
Dej filmu je predovšetkým o živote Andyho Dufresna vo väznici Shawshank, do ktorej sa dostal po nespravodlivom odsúdení za vraždu svojej ženy a jej milenca, ktoré však nespáchal. 
V roku 1994 bol film nominovaný v siedmich kategóriách na Oscara (najlepší film, najlepší herec v hlavnej úlohe – Morgan Freeman, najlepší adaptovaný scenár, najlepšia kamera, najlepší strih, najlepšia originálna hudba a najlepší zvuk), napriek tomu ani jednu cenu nezískal.
Filmu sa v kinách nedarilo dobre. Premiéru mal v tom istom období ako Pulp Fiction, v tom istom roku (1994) bol natočený aj Forrest Gump. Pri tejto konkurencii mal film veľmi nízke tržby z kín. Film je však jedným z najznámejších príkladov, kde film uspel vďaka domácim kinám.
Vykúpenie z väznice Shawshank je podľa mnohých ankiet a rebríčkov jedným z najlepších filmov všetkých čias. Na IMDb je hodnotený ako najlepší film všetkých čias, aj v Česko-Slovenskej filmovej databáze.