237608
Korsuň-ševčenkovská operácia
https://sk.wikipedia.org/wiki/Korsu%C5%88-%C5%A1ev%C4%8Denkovsk%C3%A1_oper%C3%A1cia
Korsuň-ševčenkovská operácia bola bojová operácia Červenej armády proti nemeckým vojskám na východnom fronte (na strednej Ukrajine) počas druhej svetovej vojny. Bola súčasťou dnepersko-karpatskej útočnej operácie.
Po delostreleckej príprave a leteckých útokoch začal 25. januára vlastný pozemný útok sovietskeho 2. ukrajinského frontu generála Koneva. Nemeckým jednotkám sa spočiatku darilo držať svoje postavenie, avšak po zásahu 5. gardovej tankovej armády generála Rotmistrova a 6. tankovej armády generála Kravčenka došlo k prielomom fronty na južnom aj severnom krídle. Mohutné tankové zväzy rýchlo postupovali a dňa 28. januára sa spojili pri Zvenyhorodke. V tzv. Korsuň–Ševčenkovskom kotle alebo podľa nemeckých prameňov Čerkasskom kotle zostalo obkľúčených 56 tisíc nemeckých vojakov Wehrmachtu a jednotiek Waffen-SS. Pretože sa Sovieti mylne domnievali, že počet obkľúčených bol vyšší, nevyužili možnosť ďalšieho postupu a snažili sa zabezpečiť obkľúčené vojská. 27 sovietskych divízií, 4 tankové a 1 mechanizovaný zbor s 370 tankmi a samohybnými delami vytvorilo vnútorný a vonkajší front a pripravovalo sa k útoku na obkľúčené vojská. 1. februára však došlo k výraznému zhoršeniu počasia, čo spomalilo presun sovietskych aj nemeckých vojsk. Hitler sa snažil svoje vojská z kotla vyslobodiť, ale počasie mu v tom neprialo. 3. februára boli pripravené k prielomu na pomoc obkľúčeným zvonka tankové vojská generála Schörnera, ktoré boli stiahnuté od Nikopolu, kde zostali len malé nemecké jednotky. Pretože sa však pri Nikopole začal Nemcom rúcať front, tanky boli stiahnuté späť a útok na pomoc obkľúčeným vojskám sa neuskutočnil. Korsuň–ševčenkovský kotol bol likvidovaný 17. februára 1944. Pri tejto operácii zahynulo podľa sovietskych prameňov 52-55 tisíc nemeckých vojakov a zajatých bolo medzi 12-28 tisícami. Podľa nemeckých prameňov bolo obkľúčených 56 tisíc vojakov, z toho sa podarilo prebiť alebo evakuovať okolo 37 tisíc vojakom, približne 19 tisíc vojakov bolo zabitých alebo zajatých. Na Sovietskej strane padlo alebo bolo nezvestných viac ako 24 tisíc vojakov. Aj keď sú pravdepodobne nemecké údaje spoľahlivejšie, napriek tomu sa podarilo Sovietom na veľmi dlhú dobu vyradiť viac ako 6,5 nemeckých divízii, ktoré utrpeli veľké straty a prišli o všetky ťažké zbrane.