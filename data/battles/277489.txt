277489
Bitka o Bougainville
https://sk.wikipedia.org/wiki/Bitka_o_Bougainville
Bitka o Bougainville (1943-1945) bola bitka o ostrov Bougainville medzi jednotkami západných Spojencov a cisárskym Japonskom, súčasť neskorej fázy operácie Cartwheel. Snaha Spojencov získať späť ostrov spadajúci pod správu Austrálie bola až sekundárnym účelom operácie, hlavným cieľom bolo vybudovať tu vojenskú a leteckú základňu, ktorá by neutralizovala japonské letisko v Rabaule, poskytla námorníctvu a pozemným silám podporu v prenikaní do priľahlého japonského teritória a pomohla zablokovať prísun materiálu a posíl na Novú Guineu a Šalamúnove ostrovy. 
Bitku zahájilo vylodenie Spojencov 1. novembra 1943 pri myse Torokina. Vzhľadom k pomeru síl neboli šance Japoncov na úspešnú obranu veľmi reálne, fakticky bitku rozhodli prvé dva dni bojov, zahŕňajúce jednak úspešné vylodenie, jednak relatívne malú, ale strategicky významnú bitku v Zátoke cisárovnej Augusty, v ktorej stroskotal pokus japonského námorníctva o útok na vyloďovací priestor. 
Bitka však trvala ďalej, najmä v priestoroch tropického pralesa, ktorý pokrýval väčšinu ostrova a v ktorom našiel útočisko zvyšok japonskej posádky, odrezanej od zásobovania i posíl. Japonské námorníctvo sa ju ešte pokúšalo zásobovať pomocou tzv. Tokijských expresov, avšak túto taktiku opustilo po rozbití posledného z nich v bitke pri myse svätého Juraja. Japonské sily na ostrove kapitulovali 21. augusta 1945.