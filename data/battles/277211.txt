277211
Bitka pri Chancellorsville
https://sk.wikipedia.org/wiki/Bitka_pri_Chancellorsville
Bitka pri Chancellorsville, známa aj ako Leeho perfektná bitka, predstavovala významné víťazstvo konfederačných vojsk nad vojskom Únie a patrí ku klenotom vojenskej stratégie.
Generáli Jackson a Lee majstrovsky využili blufovanie a skryté presuny na oklamanie nepriateľa a v jednej chvíli siahali po možnosti obkľúčiť a úplne zničiť celú, dvakrát silnejšiu armádu generála Hookra. Pravdepodobne len smrteľné zranenie Jacksona a likvidácia celého jeho štábu (jeho muži si ich v nočnom boji pomýlili s nepriateľskou jazdou) zachránila hlavnú armádu Únie pred skazou. Vďaka tomu nebolo nakoniec víťazstvo Konfederácie ani zďaleka tak úplné ako malo byť. Konfederačná armáda utrpela síce menšie, ale citeľnejšie straty, čo minimálne dočasne vynahradil fakt, že pripravila nepriateľa o veľkú časť proviantu a diel. Avšak hlavná severanská armáda unikla a smrť Jacksona, považovaného za najlepšieho poľného taktika Konfederácie a nenahraditeľnú pravú ruku generála Lee, predstavovala katastrofu, z ktorej sa južanské vojská nikdy úplne nespamätali.