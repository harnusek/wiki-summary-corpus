40888
Bitka pri Mykalé
https://sk.wikipedia.org/wiki/Bitka_pri_Mykal%C3%A9
Bitka pri Mykalé bola poslednou významnou bitkou grécko-perzských vojen. Odohrala sa v ten istý deň ako bitka pri Platajách.
Mys Mykalé leží v Iónii na pobreží Malej Ázie, ktorú koncom 6. stor. pred Kr. ovládli Peržania, pričom mnohé grécke mestá sa dostali pod perzskú nadvládu. 
Zatiaľ čo sa väčšina Grékov bránila v materskom Grécku, časť gréckych vojenských síl bola na ostrove Délos pod vedením spartského kráľa Leótychida. Za ním prišli vyslanci z ostrova Samos (pri pobreží Malej Ázie), ktorí boli pod nadvládou Peržanov, a žiadali grécke vojsko, aby im pomohlo pri vzbure proti nim. Po priaznivých veštbách grécke lode odplávali k Samu, kam o niečo neskôr priplávali aj perzské lode. Pri myse Mykalé na pevnine táborilo silné perzské vojsko. Peržania vytiahli lode na breh, spojili pozemné i námorné oddiely, opevnili sa a čakali na Grékov.
Gréci vystúpili z lodí a popoludní podnikli peší útok na perzský tábor. Medzitým sa dozvedeli o tom, že ráno Pausanias a jeho vojsko zvíťazilo nad Peržanmi pri Platajách. 
Bitku zahájili Aténčania a s nimi Korinťania, Sikyončania a Troizenčania. Peržania sa udatne bránili za prútenou hradbou a za hradbou zo štítov, ale Gréci čoskoro prerazili obrannú ohradu a prenikli do tábora. Perzskí spojenci sa rozutekali, bránili sa len kvalitne vycvičené oddiely Peržanov. Keď sa na bojisko dostali aj oddiely Sparťanov, víťazstvo nad Peržanmi bolo isté. Ich zvyšky ušli do vnútrozemia Malej Ázie k Sardám.
Gréci spálili perzský tábor i perzské lode, korisť odviezli so sebou na ostrov Samos. Časť Grékov odišla k Hellespontu, aby dokončili oslobodzovanie území spod perzskej nadvlády. Aténčania zaútočili na mesto Sestos a niekoľko mesiacov ho obliehali, až sa obrancovia pre nedostatok potravín vzdali. Perzská posádka z obliehaného mesta ušla.
Bitka pri Mykalé mala veľký význam, pretože Gréci získali kontrolu nad Ióniou a Hellespontom. Grécko tak mohlo bez nebezpečenstva dopravovať obilie a iné produkty z pobrežia Čierneho mora.