128895
Bitka o Khe Sanh
https://sk.wikipedia.org/wiki/Bitka_o_Khe_Sanh
Bitka o Khe Sanh bola súborom ozbrojených zrážok Vietnamskej vojny, ktoré sa odohrali medzi 21. januárom a 8. aprílom v provincii Quang Tri. Na jednej strane bojovali jednotky III. obojživelného zboru americkej námornej pechoty - III Marine Amphibious Force (III MAF) a proti nim stáli dve až tri divízie VĽA (severovietnamskej armády). MACV pomenovalo operácie krycím názvom Operácia Scotland.
Americké velenie pôvodne očakávalo, že bojová činnosť severovietnamskej armády v okolí Khe Sanhu, je iba súčasťou menších útočných akcií v pohraničných oblastiach. Neskôr však začalo vychádzať najavo, že VĽA do oblasti prisúva silnejšie zväzky. Po skončení zimy bola základňa a americké pozície v jej bezprostredom okolí 77 dní pod konštantným tlakom zo strany pozemných vojsk VĽA a jej delostrelectva. Američania preto začali s masívnym bombardovaním okolia (operácia Niagara), za použitia najmodernejších technológií (napr. seizmických snímačov) na zameranie nepriateľa ukrývajúceho sa v okolitej džungli. Na udržanie základne po zničení jej muničného skladu a poškodení rozjazdovej dráhy letiska sa rozbehla masívna logistická operácia, ktorá do značnej miery umožnila jednotkám námornej pechoty vydržať.
V marci 1968, sa začala operácia Pegasus, spojenými vojskami námornej pechoty, armády a Juhovietnamcov, ktorej úlohou bolo prebiť sa cez severovietnamské obkľúčenie k jednotkám v Khe Sanhu. Bitka bola taktickým víťazstvom amerických síl, jej strategický význam je však dodnes sporný.