273758
Dnepersko-karpatská útočná operácia
https://sk.wikipedia.org/wiki/Dnepersko-karpatsk%C3%A1_%C3%BAto%C4%8Dn%C3%A1_oper%C3%A1cia
Dnepersko-karpatská útočná operácia (známa i ako boje na Pravobrežnej Ukrajine) bola ofenzíva Červenej armády počas druhej svetovej vojny, ktorá trvala od 24. decembra 1943 do 14. apríla 1944. Bola to strategická ofenzíva 1., 2., 3., 4. ukrajinského frontu a neskôr i 2. bieloruského frontu, ktoré stáli pred vojskami nemeckej skupiny armád Juh. 
Úlohou tejto útočnej operácie, nasledujúcej po bojoch pri prekračovaní Dnepra, bolo získať späť všetky okupované územia Ukrajinskej SSR a Moldavskej SSR. Súčasťou bojov v prvej fáze ofenzívy od 24. decembra 1943 do 29. februára 1944 boli tieto operácie:

Žitomirsko-berdičevská operácia (24. december 1943 – 14. január 1944)
Kirovogradská operácia (5. január 1944 – 16. január 1944)
Korsuň-ševčenkovská operácia (24. január 1944 – 17. február 1944)
Rovniansko-lutská operácia (27. január 1944 – 11. február 1944)
Nikopolsko-krivojrožská operácia (30. január 1944 – 29. február 1944)V druhej fáze operácie uskutočnili Sovieti tieto bojové operácie:

Proskurovsko-černovtská operácia (4. marec 1944 – 17. apríl 1944)
Umaňsko-botošanská operácia (5. marec 1944 – 17. apríl 1944)
Bereznegovatojsko-snigirevská operácia (6. marec 1944 – 18. marec 1944)
Polesská operácia (15. marec 1944 – 5. apríl 1944)
Odeská operácia (26. marec 1944 – 14. apríl 1944)Útok prinútil nemecké velenie stiahnuť na Pravobrežnú Ukrajinu asi 34 divízií, čím boli oslabené iné úseky východného frontu ale aj bojiská v Európe. Sovietskym vojskám sa v priebehu bojov podarilo oslobodiť rozsiahle oblasti Pravobrežnej Ukrajiny, priblížiť sa k prístupom do južného Poľska, Rumunska a Česko-Slovenska. 28. marca sa sovietskym vojskám podarilo prekročiť rieku Prut a vstúpiť na územie Rumunska. Počas bojov boli po prvýkrát vo veľkej vlasteneckej vojne prenesené pozemné bojové operácie väčšieho rozsahu mimo územia ZSSR.