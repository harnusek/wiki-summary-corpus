70871
Bitka pri Chiari
https://sk.wikipedia.org/wiki/Bitka_pri_Chiari
Bitka pri Chiari (1. september 1701) predstavovala prvú väčšiu bitku vojen o španielske dedičstvo. Francúzske vojská vedené maršalom Villeroyom sa v nej pokúsili zničiť cisárske jednotky Eugena Savojského. Tie sa opevnili na pahorku obklopenom z troch strán vodou. Ťažký terén neumožňoval rozvinutie jazdy ani širokej pešej formácie a daždivé počasie spojené s bahnom silu akéhokoľvek úderu ešte obmedzovalo. Villeroy sa aj napriek týmto napriaznivým okolnostiam a protestom svojich dôstojníkov, najmä maršala Catinata, rozhodol zaútočiť so svojimi elitnými pešími formáciami a bol s ťažkými stratami odrazený. Organizáciu ústupu potom musel prevziať Catinat, pretože Villeroy dostal pri pohľade na masaker, ktorý stretol jeho elitné jednotky, hysterický záchvat a nebol schopný veliť.