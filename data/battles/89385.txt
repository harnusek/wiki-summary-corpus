89385
Bitka o Midway
https://sk.wikipedia.org/wiki/Bitka_o_Midway
Bitka o Midway (angl.  Battle of Midway, jap. ミッドウェー海戦, Middové Kaisen) bola námorná bitka na tichomorskom bojisku počas druhej svetovej vojny. Trvala od 4. do 7. júna 1942. Začala sa iba mesiac po bitke v Koralovom mori a pol roka po japonskom útoku na Pearl Harbor, ktorý zavliekol Spojené štáty do druhej svetovej vojny.
Počas bitky Námorníctvo Spojených štátov porazilo zväz japonských lietadlových lodí útočiacich na atol Midway nachádzajúci sa severozápadne od Havajských ostrovov. Likvidácia tohto zväzu, ktorý tvoril úderný hrot japonského námorníctva, umožnila Američanom hneď od začiatku bojov prevziať strategickú iniciatívu a spolu s bitkou o Guadalcanal predstavoval bod obratu vo vojne v Pacifiku.