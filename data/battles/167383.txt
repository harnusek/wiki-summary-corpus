167383
Bitka na Dnepri
https://sk.wikipedia.org/wiki/Bitka_na_Dnepri
Bitka na Dnepri (rus. Битва за Днепр) bola séria ozbrojených stretnutí medzi vojskami nacistického Nemecka a Sovietskeho zväzu počas druhej svetovej vojny, ktorá prebiehala od konca augusta do decembra 1943, na oboch brehoch rieky Dneper na dnešnej Ukrajine. Podstatnú časť bitky tvorila černigovsko-poltavská operácia, pri ktorej sovietske vojská na širokom fronte dosiahli východný breh Dnepra. Boje na západnom brehu Dnepra sa označujú aj ako dnepersko-karpatská útočná operácia.
Bojov sa zúčastnilo celkovo asi 4 milióny mužov a žien, oboch strán. Bitka zasiahla front na celkovej dĺžke 1 700 km. Po štyroch mesiacoch bojov bol oslobodený celý pravý breh Dnepra a vybudovaných 23 predmostí, ktoré poskytli sovietskym vojskám odrazový mostík pri prieniku na Ukrajinu. Bitka o Dneper bola jednou z najkrvavejších bitiek v dejinách. Podľa odhadov v nej obe strany stratili dovedna 1 700 000 až 2 700 000 vojakov.