529996
Cane Corso
https://sk.wikipedia.org/wiki/Cane_Corso
Cane Corso je prastaré psie plemeno, objavujúce sa aj na nástenných maľbách zo staroveku. Tieto maľby sa objavujú na mieste dnešného Ríma, a preto je zrejme Taliansko krajinou pôvodu tohto plemena. Predkovia, presný rok alebo storočie vyšľachtenia nie sú známe. Využívalo sa k boju v arénach s inými psami, medveďmi alebo býkmi, tiež slúžilo ako strážne  plemeno. V 19. storočí, kedy sa zmenil systém poľnohospodárstva a hospodárenia, už neboli títo psi potrební a plemeno takmer vyhynulo.
Malá populácia sa zachovala na juhu Talianska v oblastiach Puglia, Sannio a Lucania, kde si ich roku 1973 všimol profesor Francesco Ballotta a doktor Antonio Morsiani. Roku 1978 začal program na obnovu tohto plemena. Podarilo sa zhromaždiť 19 kusov, z ktorých sa podarilo talianskeho corso psa zachrániť.
Roku 1983 bol zostavený prvý štandard tohto plemena. V roku 2007 bolo uznané FCI. Do Česka prišli prví jedinci v roku 1996 a už v roku 2000 bol založený chovateľský klub, pretože za tieto štyri roky dosiahol ich počet až 200 kusov.