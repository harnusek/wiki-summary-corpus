371945
Sup tmavohnedý
https://sk.wikipedia.org/wiki/Sup_tmavohned%C3%BD
Sup tmavohnedý (Aegypius monachus) je druh z čeľade jastrabovité a jediný druh rodu sup (Aegypius). Obýva južnú Palearktídu. V súčasnej dobe je rozšírený v južnej Európe (najmä Španielsko), Ázii a čiastočne v Severnej Afrike. V Európe hniezdi okrem Španielska aj na Malorke, v Bulharsku, v Grécku a na Kryme. Hniezdo má v na stromoch v lese. Do konca roku 1999 bolo zo Slovenska známych 8 pozorovaní, posledné 25. mája 1946 v Slovenskom krase. Počas prvých 12tich rokov 21. storočia bol pozorovaný dvakrát, 23. júna 2011 v nadmorskej výške 1 700 m nad vrchom Babia hora spolu so supom bielohlavým na hranici s Poľskom, kam aj zaleteli a druhýkrát v máji 2012 nad juhovýchodnými svahmi pohoria Vihorlatské vrchy 400 m n. m. letiac na Ukrajinu smerom k mestu Užhorod.Sup tmavohnedý je dravý vták, ktorý sa živí zdochlinami, prevažne stredne veľkými a veľkými zdochlinami cicavcov. Dorastá dĺžky 98 – 107 cm. Operenie sa u pohlavia nelíši. Ide o čiastočne ťažného vtáka.  Samica zvyčajne znáša jedno vajce. Mláďa je v hniezde štyri mesiace a rodičia sa o neho starajú. Keď mláďa povyrastie a naučí sa lietať, lieta s rodičmi. Mláďa nemôže jesť tuhé povrchové mäso a preto musí počkať až ho zje rodič a až potom môže jesť mäkšie tkanivá.