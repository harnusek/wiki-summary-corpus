614124
Lyžičiar biely
https://sk.wikipedia.org/wiki/Ly%C5%BEi%C4%8Diar_biely
Lyžičiar biely (Platalea leucorodia) je ibisovitý vták. Sú známe štyri poddruhy: P. l. leucorodia, P. l. major, P. l. balsaci a P. l. archeri. Fragmentovane obýva vodné biotopy (rieky, močiare) od Európy po južnú a východnú Áziu a sever Afriky. Na Slovensku je možné nájsť aj väčšie skupiny (100 vtákov), hniezdi ich tu však do 10 párov. Populácie z miernych oblastí migrujú.
Tento vták meria 80 – 90 cm, perie má biele, lyžicový zobák tmavý so žltou špičkou. Počas doby rozmnožovania majú lyžičiare žlté znaky aj na krku a vyvinie sa výrazná „čuprina”. Potravu (napr. bezstavovce) vyberá z plytkej vody rýchlymi pohybmi lyžicovým zobákom. Lyžičiar biely hniezdi v kolóniách v nadmorskej výške do 450 m. Do hniezda na strome (napr. dub) samica nakladie zvyčajne 3 – 4 (najviac 7) vajec. O mláďatá sa rodičia starajú 6 – 8 týždňov, úspešnosť chovu znižuje vysoká hladina vody. Lyžičiar biely je najmenej ohrozený druh.