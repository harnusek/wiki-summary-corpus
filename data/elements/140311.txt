140311
Hafnium
https://sk.wikipedia.org/wiki/Hafnium
Hafnium Hafnium je chemický prvok v periodickej tabuľke, ktorý má symbol Hf a protónové číslo 72. V zemskej kôre je zriedkavý, jeho obsah sa odhaduje na 4,5 mg/kg. V morskej vode je jeho koncentrácia taká nízka, že ju nie je možné určiť ani najcitlivejšími analytickými technikami. Udáva sa, že jeho obsah je nižší ako 0,000 008 mg/l. Vo vesmíre pripadá na jeden atóm Hafnia 200 miliárd atómov vodíka.
V prírode sa vyskytuje len vo forme zlúčenín. V prírode sa vyskytuje v mineráloch zektzerit a hafnón, ich ekonomický význam je však nulový, nakoľko tieto minerály nevytvárajú väčšie ložiská. Pre potreby priemyslu sa získava zo zirkónu, kde sa vždy vyskytuje ako prímes (v množstve 1 – 5 %).
Hlavné oblasti ťažby rúd so zastúpeným zirkónia patrí Austrália, Brazília, India, Rusko a USA.
Priemyselná výroba hafnia spočíva predovšetkým v jeho separácii od zirkónia, pretože pri Krollovom procese, ktorý je dnes základným postupom na rozklad a separáciu zirkóniových rúd je výsledný produkt zmes Zr + Hf.
Ich vzájomná separácia sa vykonáva frakčnou destiláciou chloridov alebo ionexových kolónach.