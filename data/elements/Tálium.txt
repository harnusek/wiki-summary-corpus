140138
Tálium
https://sk.wikipedia.org/wiki/T%C3%A1lium
Tálium (lat. Thallium) je chemický prvok v Periodickej tabuľke prvkov, ktorý má značku Tl a protónové číslo 81. Tálium je v zemskej kôre veľmi vzácny chemický prvok. Priemerný obsah je 0,5 – 2 ppm (mg/kg). V morskej vode je jeho koncentrácia taká nízka, že ju nemožno zmerať ani najcitlivejšími analytickými technikami, pričom sa udáva, že nižšia ako 0,01 μg/l. Vo vesmíre pripadá na jeden atóm tália približne 300 miliárd atómov vodíka.
V horninách sa vyskytuje vždy ako prímes, predovšetkým v sulfidických rudách medi, olova a zinku. Odpad po spracovaní týchto rúd slúži ako surovina na prípravu čistého tália elektrolýzou. V niektorých lokalitách sa nachádza vo zvýšenej koncentrácii v ílovitých mineráloch a žule.
Halogenidy tália sa podobajú na halogenidy striebra (sú to ťažko rozpustné svetlocitlivé látky), hydroxid tálny je veľmi silný hydroxid na úrovni hydroxidov alkalických kovov. Zlúčeniny tália sú veľmi toxické a používali sa ako základná súčasť niektorých prostriedkov na hubenie krýs, iných hlodavcov a hmyzu.