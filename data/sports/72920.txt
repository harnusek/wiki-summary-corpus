72920
Pozemný hokej
https://sk.wikipedia.org/wiki/Pozemn%C3%BD_hokej
Pozemný hokej je kolektívny loptový šport, ktorý sa v podobe, v akej ho poznáme dnes, po prvýkrát objavuje koncom 19. storočia v Anglicku a Škótsku. Hokejová federácia vznikla v 1886 a prvý medzinárodný zápas sa hral v 1895 medzi Írskom a Walesom. Zápas skončil írskym víťazstvom 3:0. Medzinárodné pravidlá boli vydané v roku 1900. Korene pozemného hokeja však siahajú omnoho ďalej. Prvé zmienky o hrách podobných hokeju sa objavujú už v roku 2000 pred Kr. Hra sa objavuje na programe olympijských hier od roku 1908.
V pozemnom hokeji hrajú dve 11-členné mužstvá na ihrisku o rozmeroch 55×91,4 m. Cieľom hry je dostať pomocou zahnutej hokejky do protihráčovej bránky loptu. Tá musí byť tvrdá z akéhokoľvek materiálu. Obvod lopty musí byť od 22,4 do 23,5 cm a hmotnosť minimálne 156 a maximálne 163 g. 
Hokejka sa skladá z dvoch častí: guľatej a rovnej plochy. Guľatá časť musí byť na ľavej strane hokejky. Na spodku sa nachádza zobák (t. j. časť hokejky pod spodným koncom spojenia), ktorý musí byť zahnutý a nemusí byť len z dreva pričom jeho dĺžka nesmie presiahnuť 10 cm.