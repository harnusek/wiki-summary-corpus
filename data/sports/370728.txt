370728
Korfbal
https://sk.wikipedia.org/wiki/Korfbal
Korfbal (po holandsky korf znamená kôš, bal lopta) je loptový kolektívny šport, v ktorom spolu nastupujú spoločne muži aj ženy. Ide o málo kontaktný komplexný šport s viac ako storočnou tradíciou. Hrá sa na ihrisku obdĺžnikového tvaru, veľkosti 40 x 20 m, rozdelenom na 2 polovice. Účelom hry je podobne ako v basketbale hodiť loptu do koša, ktorý stojí na tyčovom stojane vo vnútri každej z hracích polovíc a je vysoký 3,5 m bez odrazovej dosky. Hrací čas je 2 x 30 minút. Každý tím tvoria 4 muži a 4 ženy. Hrá sa v hale, na tráve, na piesku, rekreačne dokonca aj vo vode. Lopty sú podobné futbalovým, ale sú ľahšie.
Celkove je v 60 krajinách po celom svete (2011) registrovaných cca 250 000 hráčov. Najviac (100 000) je ich samozrejme v Holandsku, kde korfbal vznikol a Belgicku (7 000). Na Slovensku je korfbal menšinový šport so základňou cca 50 hráčov v 2 kluboch. Svetový korfbal riadi Medzinárodná korfbalová federácia (IKF), ktorá v tomto športe tiež organizuje majstrovstvá sveta.