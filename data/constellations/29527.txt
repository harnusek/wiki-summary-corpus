29527
Hodiny (súhvezdie)
https://sk.wikipedia.org/wiki/Hodiny_(s%C3%BAhvezdie)
Hodiny (z lat. Horologium) sú jedno z južných súhvezdí s deklináciou okolo -60 stupňov. Súhvezdie zaviedol Nicolas Louis de Lacaille v roku 1754 pod názvom Kyvadlové hodiny (z lat. Horologium Pendulum alebo Horologium Oscillatorium) na pamiatku holandského vynálezcu Christiaana Huygensa.
Súhvezdie obsahuje iba jednu jedinú hviezdu jasnejšiu než štvrtá magnitúda a tou je alfa Horologii. Je to oranžový obor vzdialený 117 ly. Beta Horologii je biely obor vzdialený 290 ly. Iota Horologii je hviezda vcelku podobná nášmu Slnku a obieha ju extrasolárna planéta. R Horologii je premenná hviezda typu Mira Ceti.
Hodiny obsahujú rozličné galaxie, no sú málo jasné. Celkovo je to oblasť chudobná na jasné objekty. Obsahuje len jedinú jasnejšiu hviezdokopu a to NGC 1261.
Hodiny sú oblasťou chudobnou na hviezdy. V našich zemepisných šírkach vychádza nad obzor do výšky sotva jeden stupeň a to o polnoci koncom novembra. Pozorovať ho môžu obyvatelia zemepisných šírok 23° a južnejších. Nájdeme ho pod Eridanom pri jeho najjasnejšej hviezde Achernar.