224124
Granitoid
https://sk.wikipedia.org/wiki/Granitoid
Granitoid, granitoidná alebo granitická hornina je súborné označenie pre kyslé vyvreté horniny od alkalických granitov cez granodiorit po tonality. Tieto horniny sa v prírode bežne prestupujú a sú si natoľko podobné, že bez mikroskopickej analýzy ich prakticky nemožno rozlíšiť. Granitoidy majú najčastejšie felzický charakter.
Termín granitoid zaviedol v roku 1925 ruský geológ Fiodor Levinson-Lessing. V praxi sa často používa termín granit (žula) nesprávne v širšom zmysle pre pomenovanie všetkých granitoidných hornín.