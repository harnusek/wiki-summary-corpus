287784
Leňoch (biológia)
https://sk.wikipedia.org/wiki/Le%C5%88och_(biol%C3%B3gia)
Leňoch (nesprávne resp. odborne zastarano leňochod) je slovenský názov dvoch rodov cicavcov, a to Choloepus z čeľade Megalonychidae a Bradypus z čeľade leňochovité (Bradypodidae). Rod Choloepus sa do roku 1995 zaraďoval spolu s rodom Bradypus do čeľade leňochovité; od roku 1995 je Bradypus jediným rodom čeľade leňochovité.
Leňochy žijú v Južnej (a Strednej) Amerike na stromoch. Živia sa lístím, spia zavesené chrbtom nadol, zachytené na konári dlhými pazúrmi. Majú dlhú srsť, v ktorej im často rastú riasy, ktoré im dodávajú zelenú kryciu farbu. Srsť im vo voľnej prírode rastie v smere gravitácie leňocha zaveseného na konári, t. j. kolmo k chrbtu a od prostriedka brucha smerom k chrbtu.