167415
Hapi (boh záplav)
https://sk.wikipedia.org/wiki/Hapi_(boh_z%C3%A1plav)
Hapi bol zosobnením každoročných záplav na Níle a bohom Nílu. Niekedy mu bola priraďovaná bezvýznamná manželka Meret („milovaná“). Oveľa častejšie však bola za Hapiho manželku považovaná niektorá z bohýň egyptskej zeme – v Hornom Egypte Nechbet a v Dolnom Egypte Vadžet. V neskorších dobách bol Hapi stotožňovaný s prvotnými vodami Nun a podľa ogdoadickej teogónie mu bola prisudzovaná za manželku Naunet.
Hapiho meno značí "plynúci", pravdepodobne sa vzťahuje na prúd Nílu. Jeho tituly sú: Pán rýb a vodných vtákov a Pán rieky prinášajúcej vegetáciu. Je možné, že slovo Hapi alebo nejaký jeho tvar pôvodne označovalo samotný Níl, keďže sa tvrdilo, že Níl pramení medzi Mu-Hapi a Cher-Hapi na južnej hranici Egypta (nesprávne, Níl pramení až omnoho južnejšie v oblasti východoafrických jazier).
Nílske záplavy boli niekedy nazývané Hapiho príchod. Pretože voda so sebou prinášala úrodné bahno, bol Hapi symbolom úrodnej zeme. Z tohoto dôvodu bol Hapi, hoci mužského rodu a s bradou, zobrazovaný s prsiami a bruchom predstavujúcim jeho úrodnosť. Jeho pokožka mala modrú alebo zelenú farbu pripomínajúcu vodu.
Ďalšie Hapiho atribúty sa menili kraj od kraja. V Dolnom Egypte bol zdobený papyrusom a sprevádzaný žabami, jedným zo znakov tejto časti Egypta. V Hornom Egypte túto funkciu zastávalo lekno a krokodíl, ktorý sa hojnejšie vyskytoval v tejto oblasti. Zriedkavejšie bol Hapi zobrazovaný, ako nesie potraviny na obetovanie alebo leje vodu z amfory, ešte zriedkavejšie ako hroch.