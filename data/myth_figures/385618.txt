385618
Kalypso (mytológia)
https://sk.wikipedia.org/wiki/Kalypso_(mytol%C3%B3gia)
Kalypso alebo Kalypsó (starogr. Καλυψώ – Kalypsó, lat. Calypso) je v gréckej mytológii dcéra Titana Atlasa, nymfa žijúca na ostrove Ógygia.
Kalypso je najznámejšia z role, ktorú jej dal Homér vo svojom básnickom diele Odysea. Odyseus hrdina z trójskej vojny pri návrate domov dlhé roky aj s pričinením bohov blúdil a toto jeho dlhé putovanie sa stalo neskôr príslovečným. Keď raz odpočíval na ostrove Thrinakia jeho druhovia zabili niekoľko kusov dobytka, ktoré patrili bohu slnka Héliovi začo boli pri následnej plavbe potrestaní hroznou búrkou, ktorá ich loď zničila. Odyseus sa jediný zachránil na úlomku stožiara a doplával na ostrov nymfy Kalypsy.
Jej ostrov Ógygia ležal pre Grékov v neznámych končinách a ithacký kráľ Odyseus bol prvý človek, ktorý sa naň dostal. Kalypsó ho prijala priateľsky a po bližšom zoznámení sa do neho zamilovala. Odyesa potom zvádzala svojou božskou krásou, sľubovala mu nesmrteľnosť, obklopila ho nevšednou nádherou a darmi. Odyseus aj napriek tomu všetkému túžil po návrate domov, v čom mu Kalypsó bránila. Celých sedem rokov musel však na ostrove Ógygia Odyseus stráviť, kým sa nad ním bohovia zľutovali a donútili Kalypso ho prepustiť.  
Podľa starovekého gréckeho básnika Hesioda, porodila Kalypso Odyseovi dve deti, synov Nausinusa a Nausitusa.