102319
Thovt
https://sk.wikipedia.org/wiki/Thovt
Thovt (staroeg. ḏḥwtj, iné slovenské varianty gréckeho mena sú: Thowt, Thot, Thoth, Thóout, Thoout; staroegyptské meno znelo: Džihauti, Džehuti, Džehutij, Džehutej, Džehuty; Tahuti, Tehuti, Zehuti, Tehut, Techu, Tetu) bol egyptský boh s ibisou hlavou, jeden z najvýznamnejších bohov starovekého Egypta. Thovtova najvýznamnejšia svätyňa sa nachádzala v meste Chmúnev (Hermopolis), kde bol považovaný za boha-stvoriteľa alebo aspoň vládcu bohov Ogdoady. Jeho ženskou spoločníčkou bola bohyňa Maat.
Thovt bol považovaný za srdce a jazyk boha Ré a za zosobnenie spôsobu, ktorým sa jeho vôľa stávala slovom. Z tohto dôvodu bol niekedy pripodobňovaný platónskemu logu alebo kresťanskej Božej mysli. K jeho funkciam patrilo stáť na jednej strane Réovej slnečnej bárky (na druhej strane stála bohyňa Maat). Thovt bol spájaný tiež so súdením, mágiou, písmom, vedami a hlavne s vážením duší a súdením mŕtvych v podsvetí.