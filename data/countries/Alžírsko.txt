3945
Alžírsko
https://sk.wikipedia.org/wiki/Al%C5%BE%C3%ADrsko
Alžírsko (arab. الجزائر al-Džazá’ir; plný názov Alžírska demokratická a ľudová republika, arab. الجمهورية الجزائرية الديمقراطية الشعبية al-Džumhúríja al-Džazá’iríja ad-Dímuqrátíja aš-Ša’bíja) je štát, ktorý leží na severe Afriky a má 998 km dlhé pobrežie Stredozemného mora. Na severovýchode hraničí s Tuniskom (965 km), na východe s Líbyou (982 km), na juhu s Nigerom (956 km), na juhozápade s Mali (1376 km), na juhozápade s Mauritániou (463 km) a na západe so Západnou Saharou (42 km) a s Marokom (1559 km). Alžírsko sa stalo 9. júla 2011 najväčšou krajinou v Afrike, po tom, čo sa Sudán rozdelil na Sudán a Južný Sudán.

Administratívne delenie: 48 provincií
Veľké mestá: Alžír (1 700 000), Oran (769 000), Constantine (591 000), Annaba (446 000)
Najnižšie položené miesto: Chott Merlhir – 40 m n. m.
Najvyššie položené miesto: Tahat – 2 918 m n. m.