3957
Bermudy
https://sk.wikipedia.org/wiki/Bermudy
Bermudy (angl. Bermuda) sú koralové súostrovie východne od pobrežia USA (1 238 km od New Yorku) uprostred Golfského prúdu. Politicky je to zámorské územie Spojeného kráľovstva. Je to strategická námorná a letecká základňa Veľkej Británie aj USA.
Pozostávajú z asi 360 ostrovov, z ktorých len asi 20 je obývaných. Hlavné mesto je Hamilton na ostrove Gran Bermuda.

Rozloha: 53,5 km².
Počet obyvateľov asi 64 000.
Úradným jazykom je angličtina, ale hovorí sa aj kreolskou angličtinou.Obyvatelia sú z 2/3 černosi afrického pôvodu a mulati, zvyšok tvoria Angličania a Portugalci. Väčšinou sú to protestanti, len 15 % je katolíkov.
Ekonomika je založená na medzinárodnom poisťovníctve a turizme. Hospodárstvo je kontrolované jednotlivcami. Tri banky – Bank of Bermuda, N.T. Butterfield and Son a Bermuda Commercial Bank – patria súkromným akcionárom a sú kontrolované miestnymi rodinami. Krajina sa považuje za daňový raj (nemá žiadne priame dane). Pestujú sa kvety, ovocie, lovia sa ryby. Krajina je vysoko vyspelá s vynikajúcou infraštruktúrou a vybavením.
V oblasti námorného obchodného loďstva ide o štát tzv. lacnej vlajky, preto je obľúbený.