2767
Luxembursko
https://sk.wikipedia.org/wiki/Luxembursko
Luxembursko, dlhý tvar Luxemburské veľkovojvodstvo (lux. Groussherzogtum Lëtzebuerg, nem. Großherzogtum Luxemburg, franc. Grand-Duché de Luxembourg), je štát nachádzajúci sa v západnej časti Európy. Susedí s Francúzskom na juhu, s Nemeckom na východe a s Belgickom na severe a západe.
Luxembursko je konštitučná monarchia, hlavou štátu je veľkovojvoda Henrich I. Luxemburský. Severnú časť krajiny tvorí pohorie Ardeny s najvyšším vrchom krajiny Kneiff (560 m n. m.). Na juhu je úrodná dolina rieky Mosely a jej prítokov. Južné dve tretiny krajiny sa nazývajú Bon Pays. Hlavným mestom krajiny je Luxemburg s počtom obyvateľov 107 247 (v roku 2014). Je administratívnym a ekonomickým centrom krajiny. Má rastúci medzinárodný význam ako sídlo Európskeho súdneho dvora a Európskej investičnej banky. Rozloha štátu je 2 586 km². Luxembursko je zakladajúcim členom Beneluxu, NATO, Európskej únie a OECD.