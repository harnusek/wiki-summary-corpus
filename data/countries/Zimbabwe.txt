4061
Zimbabwe
https://sk.wikipedia.org/wiki/Zimbabwe
Zimbabwe, dlhý tvar Zimbabwianska republika (1964 – 1979 a december 1979 – 1980 Rodézia, 1898/1901 – 1964 Južná Rodézia, jún – december 1979 Zimbabwe-Rodézia), je štát v Afrike.
Republika Zimbabwe sa rozprestiera na južnej pologuli, vo vnútrozemí Južnej Afriky. Hraničí s Mozambikom, Botswanou, Juhoafrickou republikou a Zambiou. Počet obyvateľov Zimbabwe z roku 2005 je vyše 12,7 milióna. Hlavným mestom je Harare.
Až 98% občanov je čiernej pleti (82%, najmä Mašonovia a Matabelovia). Aziati tvoria 1% a belosi menej ako 1%. Asi polovica obyvateľstva verí tzv. synkretické náboženstvo, čo predstavuje zmes kresťanstva a domorodých kultov, 25 % vyznáva kresťanstvo, 24% domorodé kulty a 1% islam. Úradným jazykom je angličtina, okrem toho sú rozšírené niektoré africké jazyky.
Krajina sa administratívne člení na 8 provincií a 2 mestá – Manicaland, Mashonaland Centra, Mashonaland East, Mashonaland West, Masvingo, Matebeleland North, Matebeleland South, Midlands, Bulawayo a Harare. Väčšina obyvateľov žije na dedinách. 
Zimbabwe má veľké prírodné bohatstvo a je prakticky jednou z najbohatších krajín na nerastné suroviny v Afrike, najmä na zlato, azbest, nikel, chróm, meď, cín, železnú rudu a striebro. Významnou banskou oblasťou je intrúzia Great Dyke, tiahnúca sa naprieč krajinou. Vďaka týmto zásobám sa rozvíja najmä ťažobný a spracovateľský priemysel. Na celkovom hrubom domácom produkte (HDP), ktorý predstavuje 1900 USD na obyvateľa sa priemysel podieľa 24,3%, poľnohospodárstvo 18,1% a služby 57,7%. Problémová je však vysoká, až 70%-ná miera nezamestnanosti. Menovou jednotkou bol do r. 2009 zimbabwiansky dolár (ZWL), momentálne je oficiálna úradná mena americký dolár (USD), platí sa však aj juhoafrickými randmi (ZAR) a mnohými inými menami.