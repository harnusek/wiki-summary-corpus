52801
Saharská arabská demokratická republika
https://sk.wikipedia.org/wiki/Saharsk%C3%A1_arabsk%C3%A1_demokratick%C3%A1_republika
Saharská arabská demokratická republika (skrátene často Západná Sahara alebo SADR zo Sahrawi Arab Democratic Republic) je štát, ktorý vyhlásil Front Polisario vo februári 1976 na území dovtedajšej španielskej provincie Španielska Sahara. 
Hnutie Polisario tak reagovalo na marocko-mauritánsku okupáciu územia. Tá začala po podpise madridskej zmluvy 14. novembra 1975 medzi Španielskom, Marokom a Mauritániou. Španielsko sa v nej vzdalo správy nad územím a v rozpore s medzinárodným právom poverilo Mauritániu a Maroko dočasnou správou počas sťahovania španielskych jednotiek z územia. Potom malo dôjsť k usporiadaniu referenda o budúcnosti územia v súlade s právom na sebaurčenie a dekolonizáciu. Maroko a Mauritánia ale vnímali túto správu ako povolenie k okupácii územia a referendum nehodlali pripustiť. Marocký kráľ Hassan II. následne 16. novembra 1975 vyhlásil takzvaný Zelený pochod. Tvorilo ho asi 350-tisíc marockých roľníkov sprevádzaných marockou armádou. Polisario kládlo marockým a mauritánskym jednotkám odpor a 27. februára 1976 vyhlásilo Saharskú arabskú demokratickú republiku. V ozbrojenom konflikte Polisaria s Marokom a Mauritániou (v roku 1979 uzavrela s Polisariom mier) zahynulo asi 15- až 20-tisíc ľudí.
Od prímeria v roku 1991 je územie SADR de facto obmedzené na juhovýchodné pohraničie celkového územia bývalej Španielskej Sahary (asi 20% územia), ostatné územie bývalej Španielskej Sahary reálne patrí Maroku. SADR územie neobsadené Marokom nazýva Slobodné pásmo. Maroko Západnú Saharu zvykne označovať ako Južné provincie. Na území sa nachádza misia OSN MINURSO.