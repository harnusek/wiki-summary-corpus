51020
Niue
https://sk.wikipedia.org/wiki/Niue
Niue (po angl. aj Savage Island) staršie Samosprávne zámorské teritórium ostrova Niue je osamotený koralový atol v Tichom oceáne, samosprávne voľne pridružené územie Nového Zélandu, súčasť Novozélandského kráľovstva.
Leží medzi súostrovím Tonga a Cookovými ostrovmi.
Objavil ho roku 1774 James Cook. Vnútorná lagúna ostrova sa vyzdvihnutím zmenila na zalesnenú rovinu. Ostrov je bujne zarastený rastlinstvom.
Niue nemá žiadnu rieku ani jazerá. Taktiež nemá žiadne prirodzené prístavy, zátoky ani piesčité pláže. Ostrov dookola lemujú ostré útesy.Podnebie je tropické. Celoročné priemerné teploty sa pohybujú okolo 26-28°C, najnižšia nameraná teplota bola 11°C, avšak najnižšie teploty bežne neklesajú pod 20°C (júl-august).Ekonomika štátu je fluktuačná. V roku 2004 zasiahol ostrov cyklón Heta a zasadil silnú ranu do ekonomiky aj populácie štátu, ktorá je trvale klesajúca. Väčšina obyvateľov sa odsťahovala na Nový Zéland. Odvtedy sa krajina len pomaly spamätáva a regeneruje, zväčša len za prispenia rôznych zahraničných grantov a pomoci. Príjmy sú najmä z turistiky, pestovania vanilky a rybolovu. Ako zdroj elektrickej energie sú majoritne použité solárne panely.Kultúra a zvyky obyvateľov sú typicky polynézske.

Tým, že Niue nemá rieky, sú vody okolo ostrova krištáľovo priehľadné až do hĺbky desiatok metrov a koraly zdravé. Využíva sa to najmä pri potápaní a vedeckých pozorovaniach.
Vláda Niue poskytuje pre všetkých svojich obyvateľov voľne dostupné pripojenie na internet prostredníctvom Wi-Fi. Sieť sa však prebudováva na ADSL pripojenie.