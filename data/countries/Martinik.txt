34830
Martinik
https://sk.wikipedia.org/wiki/Martinik
Martinik (po francúzsky Martinique), staršie Martinický zámorský departmán, je ostrov v Malých Antilách v Karibiku asi 450 km severovýchodne od Južnej Ameriky a 700 km juhovýchodne od Dominikánskej republiky.
Ostrov je integrálna súčasť Francúzska – je jeho zámorský departement (skr. DOM) a zámorský región (skr. ROM).
Ostrov je dlhý približne 60 km a široký maximálne 20 km. Keďže je obklopený drobnými ostrovčekmi, čísla o jeho rozlohe sa rozchádzajú – na ľahké zapamätanie sa udáva 1 111 km². Pri tejto rozlohe je tretí najväčší v Malých Antilách . 
Stred ostrova je vrchovitý (sopka Pelée, 1 463 m). Podnebie je horúce, pasátové a vlhké. 
Obyvatelia sú najmä černosi a mulati. Žijú najmä z turizmu, pestovanie cukrovej trstiny a iných tropických plodín, lovu rýb a produkcie rumu. Endemitom tohto ostrova je vták trupiál martinický (Icterus bonana).
Ostrov v roku 1502 objavil Krištof Kolumbus. V roku 1635 sa dostal pod vplyv Francúzska. V rokoch 1794 – 1816 oň Francúzsko bojovalo s Britániou a Holandskom. Od roku 1816 bol francúzskou kolóniou a od roku 1946 zámorským departementom Francúzska.