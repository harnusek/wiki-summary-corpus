81042
Koenigsegg
https://sk.wikipedia.org/wiki/Koenigsegg
Koenigsegg Automotive AB je švédska automobilka vyrábajúca superšportové automobily, ktorá pôvodne sídlila v meste Olofström, odkiaľ sa neskôr presťahovala do Margretetorp, blízko Ängelholmu. Spoločnosť založil v roku 1994 Christian von Koenigsegg s cieľom vyrábať superautá. Auto malo byť dvojsedadlové s motorom uprostred a s pevnou strechou avšak s použitím technológií z Formuly 1. Pôvodným zámerom bolo použiť motor inej automobilky, ale nakoniec padlo rozhodnutie vyrábať vlastný.
Christian von Koenigsegg dostal nápad vyrobiť vlastné auto už v mladosti po tom, ako videl film Grand Prix.
Prototyp Koenigsegg CC bol predstavený v roku 1997 po náročnom testovaní na cestách a v aerodynamickom tuneli. Produkčný prototyp bol predstavený verejnosti a novinárom v roku 2000 na Parížskom autosalóne. Prvý zákazník prevzal červený Koenigsegg CC 8S v roku 2002 na Ženevskom autosalóne, pričom v tomto roku Koenigsegg vyrobil ďalšie štyri autá. V Ázii bol Koenigsegg predstavený na autosalóne v Soule. V roku 2004 bol v Ženeve predstavený nový, výkonnejší Koenigsegg CCR. 28. februára 2005, o 12:08 miestneho času v meste Nardo v Taliansku vytvoril CCR nový svetový rekord v maximálnej rýchlosti sériovo vyrábaného auta rýchlosťou 387,87 km/h, týmto prekonal rekord dovtedy neporaziteľného McLarenu F1. Tento rekord vydržal do roku 2005, keď ho prekonal Bugatti Veyron rýchlosťou 407,5 km/h.
CCR a CC8S sú unikátne hlavne v tom, že umožňujú majiteľovi meniť nastavenie auta podľa vlastných potrieb, takže ho je možné ideálne prispôsobiť na jazdu po bežných cestách alebo na okruhoch. V roku 2008 nemecký motoristický magazín Sport auto usporiadal test 0-300-0 km/h pre produkčné automobily, v ktorom model CCX vyhral s časom 29,2 sekundy.22. februára 2003 úplne vyhorela jedna z tovární. Oheň sa podarilo uhasiť až s pomocou štyridsiatich hasičov, obyvateľov Margretetorpu a okoloidúcich. Podarilo sa zachrániť autá, motory, náhradné diely a iné príslušenstvo. Vyšetrovaním sa zistilo, že oheň vznikol skratom v umývačke riadu vo firemnej kuchyni a rozšíril sa vďaka streche, ktorá bola vyplnená senom. Ešte v ten deň sa všetok materiál a autá presunuli do neďalekej bývalej základne Švédskeho vojenského letectva blízko mesta Ängelholm. Po pár dňoch sa rozhodlo, že tam zostanú, kým sa nepodarí obnoviť výrobu.
Súčasný znak značky Koenigsegg je poctou švédskej letke, ktorá sídlila práve na tejto základni.