111207
Vignale
https://sk.wikipedia.org/wiki/Vignale
Alfredo Vignale (1913–1969) bol známy taliansky automobilový dizajnér, ktorý sa okrem návrhov karosérií pre mnohé renomované automobilové firmy, venoval aj malosériovej výrobe vozidiel pod vlastnou značkou, postavených na báze existujúcich automobilov s vlastnou, alebo upravenou karosériou.
Po predchádzajúcich skúsenostiach vo firme Stabilimenti Farina, vedenej Giovanni Farinom, starším bratom známeho Pinin Farinu, založil roku 1948 vlastnú firmu Carrozzeria Vignale – (1948 – 1974) na Via Cigliano v Turíne. Práve Turínska bazilika sa stala spolu so štylizovaným písmenom "V" motívom firemného znaku, ktorý bol umiestňovaný na predný, alebo zadný blatník vozidiel. Znak bol sprvu lemovaný zlatým rámikom, u neskorších vozov chromovaným. Firma sa sprvu venovala návrhu nových karosérií, neskôr Vignale otvoril novú prevádzku v blízkosti turínskych závodov Fiat Mirafiori, kde sa okrem vývojových prác a tvorby návrhov venoval aj výrobe. Činnosť firmy bola založená na vysokej remeselnej zručnosti a profesionalite pracovníkov, čo bolo pre malosériovú výrobu nevyhnutné.
Vo firme sa vyrábali a upravovali karosérie predovšetkým pre vozy Fiat. 

Práve kvôli zvládnutej technológii kusovej, až malosériovej výroby, ako aj kvôli estetickým kvalitám návrhov karosérií, bola firma Carrozzeria Vignale oslovená v roku 1968 automobilkou Tatra so žiadosťou o spracovanie návrhu nového reprezentačného vozidla Tatra 613 v prevedení sedan a kupé, tvarovo vychádzajúceho z niektorých kopřivnických návrhov. Za týmto účelom boli Vignalemu dodané zvarené a provizórne vystužené podvozkové plošiny budúcich vozov aj s agregátmi. Po viacerých vzájomných konzultáciách boli začiatkom roku 1969 do Česko-Slovenska dodané objednané prototypy – najprv modrý sedan, neskôr spolu čierny sedan a zelené kupé. Súčasťou dodávky bola aj náhradná karoséria.
Ku koncu výroby zamestnával Vignale okolo 260 pracovníkov a jeho firma dokázala vyrobiť denne až 30 upravených karosérií pre vozy Fiat a Maserati. Okrem toho dokázali postaviť ročne aj niekoľko prototypov. K posledným prototypom patrili práve Tatra 613 a návrh športového vozidla De Tomaso Pantera. Koncom roka 1969 Vignale svoju firmu predal turínskej Carrozzeria Ghia patriacej spoločnosti De Tomaso Automobili a za tri dni po predaji tragicky zahynul pri autonehode za volantom vozu Maserati. 
Meno Alfreda Vignale je spojené s karosovaním takých vozidiel, ako Alfa Romeo, BMW, Cisitalia, Corvette, De Tomaso, Ferrari, Fiat, Lancia, Maserati, Packard, Rolls-Royce, Tatra , Triumph, Volvo... Vignale si tiež neodpustil karosársku kreáciu vozidla VW chrobák.
Priamo pod značkou Vignale sa vyrábali napríklad automobily Dart, Eveline, Samantha a malý automobil Vignale Gamine, postavený na podvozku Fiat 500.
Dnes patria vozy s Vignaleho rukopisom často k zberateľským unikátom a aj teraz dokážu ulahodiť oku automobilových milovníkov svojimi vyváženými tvarmi.
V posledných rokoch sme zaznamenali snahu o znovuoživenie mena Vignale pri tvorbe karosárskych návrhov – v roku 2004 bol na Parížskom autosalóne predstavený koncept Ford Focus Vignale.