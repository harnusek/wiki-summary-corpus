564811
Horch
https://sk.wikipedia.org/wiki/Horch
Horch bol jednou z mnohých nemeckých predvojnových automobiliek, vyrábajúcich predovšetkým kvalitné a luxusné vozidlá na vysokej technickej úrovni.
August Horch v roku 1899 v Ehrenfelde v Kolíne nad Rýnom založil firmu A. Horch & Cie, ktorej prvé vozidlo opustilo bránu továrne (bývalej koniarne) o dva roky neskôr. V roku 1902 firmu presťahoval do Reichenbachu a dva roky nato do Zwickau.
Horch opustil svoju firmu roku 1909 a taktiež v Zwickau založil firmu Audi (Audi Automobilwerke GmBH).
Z iniciatívy najväčšieho veriteľa - Saskej štátnej banky, došlo v roku 1932 na spojenie firiem Audi, DKW, Wanderer a Horch do spoločnosti Auto Union AG so sídlom v Chemnitzi. Za druhej svetovej vojny boli prevádzky firmy bombardovaním ťažko poškodené. Po ich obnove vo vtedy vzniknutej NDR sa znárodnený podnik premenoval na VEB Kraftfahrzeug-und Motorenwerke Zwickau a prevzal výrobu traktorov a iných poľnohospodárskych strojov. Taktiež vyrábal automobil Sachsenring P 240. Neskôr sa závod zlúčil s bývalými závodmi firmy Audi a pod názvom VEB Sachsenring Automobilwerke Zwickau vyrábal automobily Trabant.
V súčasnosti sa v meste Zwickau nachádza August Horch Museum.