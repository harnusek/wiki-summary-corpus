254829
Matra (automobil)
https://sk.wikipedia.org/wiki/Matra_(automobil)
Matra bola francúzska automobilová spoločnosť a zároveň značka automobilov, ktoré produkovala. Sídlo spoločnosti bolo v Romorantine. Získala niekoľko významných úspechov aj na športovom poli:
Na majstrovstvách sveta monopostov F1 vyhrala ako výrobca podvozku konštruktérsky aj jazdecký titul majstra sveta (v sezóne 1969). Získala celkovo 9 víťazstiev na majstrovských Veľkých cenách ako výrobca podvozku (v sezónach 1968 a 1969 v kombinácii s motorom Ford Cosworth) a 3 víťazstvá ako výrobca motora (v sezónach 1977 a 1981 v kombinácii s podvozkom Ligier). Okrem toho zaznamenala ako výrobca podvozku 4 pole position, 12 najrýchlejších kôl v pretekoch a 163 bodov. Ako výrobca motora 4 pole position, 5 najrýchlejších kôl v pretekoch a 175 bodov.
Na majstrovstvách sveta športových pretekových prototypov vo vytrvalostných pretekoch získala ako výrobca podvozku aj motora dva konštruktérske tituly majstra sveta (v sezónach 1973 a 1974), vyhrala celkovo 15 vytrvalostných pretekov a tri razy po sebe zvíťazila v najprestížnejších vytrvalostných pretekoch 24 hodín Le Mans (1972, 1973 a 1974).