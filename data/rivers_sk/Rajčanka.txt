32415
Rajčanka
https://sk.wikipedia.org/wiki/Raj%C4%8Danka
Rajčanka alebo Rajčianka je rieka prameniaca v Strážovských vrchoch juhozápadne od obce Čičmany. Preteká celým územím Rajeckej doliny. V Žiline sa vlieva do Váhu. Ohraničuje Lúčanskú Malú Fatru od západu a Strážovské vrchy z východu. 
Je ľavostranným prítokom Váhu, má dĺžku 47,5 km a priemerný prietok 4 m³/s pri obci Stránske. Je tokom III. rádu. Pramení v podcelku Zliechovská hornatina, na juhovýchodnom svahu Strážova (1 213,3 m n. m.) v nadmorskej výške približne 775 m n. m., v lokalite Zákľuka.