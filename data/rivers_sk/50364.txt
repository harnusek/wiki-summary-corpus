50364
Oravica
https://sk.wikipedia.org/wiki/Oravica
Oravica je hornooravskou riekou, na území okresu Tvrdošín. Je významným ľavostranným prítokom Oravy s dĺžkou 32 km a priemerným prietokom v Trstenej 2,9 m³/s.
Pramení na území Poľska neďaleko slovenskej hranice, pod vrchom Siwiańskie Turnie (1 064,7 m n. m.) v lokalite Molkówka, v nadmorskej výške cca 970 m n. m. Územím Poľska tečie len na krátkom, asi 750 metrovom úseku. 
Po vstupe na naše územie tečie západným smerom cez Tichú dolinu. Z masívu Magury (1 231,7 m n. m.) je napájaná početnými krátkymi prítokmi, ďalej priberá Juráňov potok (828,6 m n. m.) a tečie na krátkom úseku na severozápad. Zľava ďalej priberá Bobrovecký potok, obteká osadu Oravice a prechádza z Podtatranskej brázdy (podcelok Zuberecká brázda) do Skorušinských vrchov. 
Tu priberá Čierny potok z ľavej strany, veľkým oblúkom vteká do Oravskej kotliny, preteká cez Vitanovú ďalej na západ a medzi obcami Vitanová a Liesek vytvára meandre. Pri obci Čimhová priberá zľava Čimhovský potok, následne pri Liesku tiež zľava Hlboký potok (644,3 m n. m.), až k Trstenej opäť meandruje a priberá pravostranný Bratkovčík. 
Opúšťa Oravskú kotlinu a vstupuje do Oravskej vrchoviny. Tu preteká Trstenou a stáča sa na juhozápad. Na konci mesta priberá z ľavej strany Všivák a za mestom priberá ľavostranné prítoky Trsteník a Zábiedovčík, preteká okrajom mesta Tvrdošín a na okraji mesta sa napokon v nadmorskej výške približne 567 m n. m. vlieva do Oravy.