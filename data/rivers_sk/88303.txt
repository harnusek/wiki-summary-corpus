88303
Jarčie
https://sk.wikipedia.org/wiki/Jar%C4%8Die
Jarčie je vodný tok na západnom Slovensku, na Podunajskej nížine. Tečie územím okresov Hlohovec, Galanta a Šaľa, je to ľavostranný prítok Váhu a má dĺžku 27 km.
Pramení v Podunajskej pahorkatine, v podcelku Nitrianska pahorkatina, vo viniciach na katastrálnom území obce Bojničky v nadmorskej výške 219 m n. m.
Od prameňa tečie na juh cez obec Bojničky, rozsiahlymi vinohradmi južne od obce a následne cez susedné Dvorníky. Tu sa stáča viac na juhojuhovýchod, zľava priberá Slatinku a rozširuje svoje koryto. Pokračuje okrajom obcí Šalgočka a Zemianske Sady, v blízkosti ktorej priberá ľavostrannú Čelaď (132,0 m n. m.).
Potom tečie okrajom obce Pusté Sady a opätovne pokračuje k juhu. Na ľavom brehu napája malú vodnú nádrž a vzápätí priberá zľava Bábsky potok (125,9 m n. m.). Ďalej preteká obcou Pata, vstupuje na Podunajskú rovinu a križuje sa so Šopornianskym kanálom neďaleko obce Šoporňa. Na krátkom úseku tečie juhojuhovýchodným smerom, zľava priberá Hájsky kanál a stáča sa na juhozápad.
Pokračuje v regulovanom koryte na východnom brehu vodnej nádrže Kráľová, od ktorej delí Jarčie hrádza. Opätovne tečie južným smerom v blízkosti osady Štrkovec a pod priehradným múrom vodnej nádrže Kráľová sa vlieva do Váhu (na katastrálnom území obce Kráľová nad Váhom).