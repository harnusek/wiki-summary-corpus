81670
Ľubochnianka
https://sk.wikipedia.org/wiki/%C4%BDubochnianka
Ľubochnianka je potok na severnom Slovensku, preteká územím okresu Ružomberok, len na krátkom úseku v pramennej oblasti tvorí hranicu s okresom Martin. Je to ľavostranný prítok Váhu dlhý 24 km.
Pramení vo Veľkej Fatre, pod hlavným hrebeňom medzi Ploskou (1 532,1 m n. m.) a sedlom Ploskej, v nadmorskej výške okolo 1 450 m n. m.
Prvým významnejším prítokom je potok tečúci spod Borišova (1 509,5 m n. m.), ktorý priberá zľava. Ľubochnianka vytvára dlhú Ľubochniansku dolinu, ktorou preteká z juhu na sever. Postupne priberá viacero prítokov: z doliny Lipová (zľava), z doliny Vyšná Štefanová (zľava), pri osade Rakytov rovnomerný prítok sprava a následne ľavostranný prítok z doliny Nižná Štefanová. Nasleduje prítok z Kornietovej doliny (zľava), potok Jarabinská tiež zľava, významný pravostranný prítok Blatná, pretekajúci dolinou Blatné a do Ľubochnianky sa vlieva pri horárni Blatná. Z ďalších prítokov sú to: tri ľavostranné prítoky postupne z dolín Vyšná Lipová, Stredná Lipová a Nižná Lipová (603,4 m n. m.), nasleduje pravostranná Čierňava pri horárni Čierňavy, ďalej prítok z Rebrovej doliny (zľava), z doliny Raková (zľava) a ďalšie ľavostranné prítoky, Kľacký potok a prítok (544,8 m n. m.) spod Chládkového (1 240,4 m n. m.). Pri osade Salatín sa vlievajú potoky Salatín (sprava) a Turecké (zľava), vzápätí pravostranné Stupecké a Veľký Kračkov. Na ľavom brehu míňa rekreačné stredisko Dolina a veľkým oblúkom sa koryto stáča na severovýchod. Tečie cez osadu Píla a Ľubochnianska dolina vyúsťuje do údolia Váhu. Preteká cez Ľubochňu a v jej katastrálnom území sa vlieva do Váhu. Hodnota priemerného prietoku v ústí je 2,4 m³/s.