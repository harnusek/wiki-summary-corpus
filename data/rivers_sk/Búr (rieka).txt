50356
Búr (rieka)
https://sk.wikipedia.org/wiki/B%C3%BAr_(rieka)
Búr je vodný tok na západnom Slovensku, na území okresu Levice. Je to pravostranný prítok Ipľa, má dĺžku 23 km. 
Pramení v Podunajskej pahorkatine, v podcelku Ipeľská pahorkatina, severne od obce Brhlovce v nadmorskej výške okolo 200 m n. m.
Tečie na juh cez obce Brhlovce, Bory (tu priberá bezmenný prítok sprava), Santovku, kde priberá zľava Domanický potok a pri Malinovci tiež z ľavej strany Malinovský potok (138,4 m n. m.). Následne preteká cez Demandice, priberá pravostrannú Kamennú, ďalej priberá už len Hybecký potok zľava. Tečie cez obec Sazdice, južne od nej sa prudko stáča na východ a veľkým oblúkom ústi pri obci Kubáňovo do Ipľa (116,2 m n. m.).