50359
Malina (rieka)
https://sk.wikipedia.org/wiki/Malina_(rieka)
Malina je kanál na Záhorí, preteká územím okresu Malacky. Je to ľavostranný prítok Moravy, má dĺžku 47 km a je tokom III. rádu. Pri ploche povodia 516,6 km² má prietok v ústí priemerne 1,8 m³/s.Pramení v Malých Karpatoch, v podcelku Pezinské Karpaty, pod vrchom Tri kopce (661,8 m) v nadmorskej výške okolo 610 m n. m.
Spočiatku tečie na severozápad, vytvára Modranskú dolinu a obracia sa na západ. Vstupuje do Borskej nížiny, napája vodnú nádrž Kuchyňa a preteká obcou Kuchyňa vo dvoch oddelených rovnobežných korytách. Za obcou sa spája opäť do jedného koryta a tečie na krátkom úseku na severozápad. 
Potom vstupuje na územie VVP Záhorie, sprava priberá Cabadov jarok, napája Tretí rybník, do ktorého z juhu ústi Pernecká Malina s prítokom Kuchynská Malina. Vzápätí napája aj Štvrtý rybník a oblúkom sa stáča na juhozápad. Opúšťa územie VVP a preteká cez Malacky, ďalej priberá zľava Balážov potok, sprava Ježovku a zľava Tančibocký potok. V oblasti sútoku s týmito tromi prítokmi sú vybudované Jakubovské rybníky. 
Ďalej tečie západným smerom popri obci Jakubov a prudko sa stáča na juh, po chvíli na juhovýchod a tečie súbežne so Zohorským kanálom na pravom brehu. Oblúkom sa stáča na východ, priberá zľava Močiarku (144 m n. m.) a opäť tečie na juh. Z ľavej strany priberá Suchý potok neďaleko obce Láb, preteká okrajom obce Zohor, zľava priberá Zohorský potok, sprava druhé rameno Močiarky, následne zľava Stupavský potok a v oblasti Devínskeho jazera ústi do Moravy.