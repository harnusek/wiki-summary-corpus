48983
Gortva (rieka)
https://sk.wikipedia.org/wiki/Gortva_(rieka)
Gortva je rieka v dolnom Gemeri a je pravostranným prítokom Rimavy na juhu stredného Slovenska. Preteká územím okresu Rimavská Sobota v dĺžke 33 km, je tokom V. rádu. 
Pramení v Cerovej vrchovine v nadmorskej výške okolo 470 m n. m., priamo na hraniciach s Maďarskom, v blízkosti maďarskej obce Rónabánya. 
Najprv tečie na sever a vytvára štátnu hranicu v dĺžke asi 3 km, potom sa stáča na východ, napája vodnú nádrž Tachty a vteká pomedzi obce Tachty a Večelkov do Baštianskej kotliny. Sprava priberá Večelkovský potok a popri obci Studená sa stáča na severovýchod, zľava priberá Čomovský potok a hlavné koryto sa rozdeľuje na dve ramená, ktoré na krátkom úseku tečú súbežne. 
Ďalej Gortva priberá ľavostranný Veľký potok a rieka tečie krátko na sever, sprava sa oddeľuje rameno, ktoré tečie výrazným oblúkom vypnutým na východ a boli na ňom vybudované dve vodné nádrže – Petrovce a Dubno. Ďalej preteká cez obec Gemerský Jablonec, stáča sa najprv na západ, priberá druhé rameno sprava a pri osade Šťavica sa opäť stáča na sever a vteká do Hajnáčskej vrchoviny. 
Pokračuje cez obec Hajnáčka a stáča sa na severovýchod, vzápätí opäť na sever, zľava priberá Močaristý potok, preteká okrajom obce Blhovce, následne priberá zľava Pásový potok a Čierny potok a mení smer toku na východ. Z ľavej strany priberá Ostrý potok a preteká cez Hodejov a vstupuje do Rimavskej kotliny. 
Tu tečie cez obec Gortva, sprava priberá Potôčik a v priestore medzi obcami Jesenské a Širkovce sa vlieva v nadmorskej výške okolo 179,5 m n. m. do Rimavy.