104069
Levočský potok
https://sk.wikipedia.org/wiki/Levo%C4%8Dsk%C3%BD_potok
Levočský potok je potok na strednom Spiši, preteká územím okresov Levoča a Spišská Nová Ves. Je to významný ľavostranný prítok Hornádu a má dĺžku 27 km. Na hornom toku (po Levoču) preteká Levočskou dolinou, tu je v lokalite Kováčova vila vybudovaná malá vodná nádrž. Medzi Levočou a obcou Lieskovany meandruje.
Prameň: v Levočských vrchoch, v podcelku Levočské planiny, na severnom svahu vrchu Krúžok (975,9 m n. m.) v nadmorskej výške cca 940 m n. m.
Smer toku: tok opisuje tvar obráteného písmena „J“, od prameňa tečie najprv na severozápad, od sútoku s Pekliskom sa stáča najprv na juhozápad, následne na juh, od obce Lieskovany tečie k ústiu na juhovýchod
Geomorfologické celky: 1.Levočské vrchy, podcelok Levočské planiny, časť Levočské úbočie, 2.Hornádska kotlina, podcelok Medvedie chrbty s časťou Levočská kotlina a podcelok Hornádske podolie
Prítoky: sprava Závadský potok, Zimný potok, Peklisko, Pekliansky potok, Lesný potok (594,4 m n. m.), Vápenistý potok, Fedorkin jarok, Krupný jarok, Končistý potok, Bicír (472,0 m n. m.), Iliašovský potok; zľava Uložiansky potok, potok z oblasti Kútov, Križný potok, Krčmárov jarok a Odorica
Ústie: do Hornádu na území obce Markušovce v nadmorskej výške okolo 420 m n. m.
Obce: osady Levočská Dolina a Levočské Kúpele, mesto Levoča, osada Levočské Lúky, obce Harichovce, Lieskovany a Markušovce