49368
Oľka (rieka)
https://sk.wikipedia.org/wiki/O%C4%BEka_(rieka)
Oľka je riečka na východnom Slovensku, preteká územím okresov Medzilaborce,Humenné a Vranov nad Topľou. Je ľavostranným prítokom Ondavy, má dĺžku 41 km a je tokom V. rádu. 
Pramení v Laboreckej vrchovine na západnom svahu vrchu Sušková (516,2 m) v nadmorskej výške cca 465 m n. m. Od prameňa tečie na juh, esovito sa stáča a tečie Repejovskou brázdou. Priberá kratšie prítoky z oboch strán, preteká obcou Repejov (ktorú delí na dve časti – Repejov a Pravrovce), priberá Boršovec zľava (249,3 m n. m.), ďalej tečie obcou Oľka, potom sprava priberá Olšavku (204,5 m n. m.), pokračuje cez Ruskú Kajňu a koryto rieky sa stáča viac na juhojuhozápad. Preteká cez Pakostov (tiež delí obec na dve časti – Pakostov a Petrovce) a tu priberá Úvoz z ľavej strany. Následne vstupuje do Ondavskej vrchoviny (180,3 m n. m.), pri obci Nižná Sitnica priberá významný prítok, ľavostrannú Sitničku. Ďalej tečie poza obce Jankovce, Košarovce, pri obci Lukačovce priberá zľava najprv Hladnický potok (158,1 m n. m.) a potom Hatku, pred obcou Girovce potom pravostranný Žarnovec. Medzi obcami Girovce a Poloma vytvára Oľka dvojitý meander, sprava priberá vodnatý Ondalík (140,4 m n. m.). Výraznejšie meandruje až k obci Žalobín, kde vstupuje do Beskydského predhoria. Do Ondavy sa vlieva po prekonaní výrazného ohybu 1 km juhozápadne od obce Žalobín (133,0 m n. m.).