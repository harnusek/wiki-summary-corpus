132364
Studený potok (prítok Popradu)
https://sk.wikipedia.org/wiki/Studen%C3%BD_potok_(pr%C3%ADtok_Popradu)
Studený potok (poľ. Zimna Woda i Zimna Woda Spiska, nem. Kohlbach, maď. Tarpatak) je tatranský vodný tok, preteká územím okresov Poprad a Kežmarok). Je to významný ľavostranný prítok Popradu, meria 17,4 km a je tokom IV. rádu. Vzniká sútokom Veľkého a Malého Studeného potoka a preteká Studenou dolinou. Je vodnatou vysokohorskou riekou s bystrinným charakterom, početnými sihoťami a vysokými prietokmi (najmä koncom jari a začiatkom leta). Na hornom toku prekonáva viaceré skalné stupne, vytvára vodopády (Obrovský vodopád na Malom Studenom potoku, ďalej Vodopády Studeného potoka a Dlhý vodopád). Po vstupe do Popradskej kotliny sa viackrát rozvetvuje, na dolnom toku intenzívne meandruje.