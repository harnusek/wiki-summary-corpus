142842
Tovarský potok
https://sk.wikipedia.org/wiki/Tovarsk%C3%BD_potok
Tovarský potok je potok na strednom Považí, preteká severozápadnou časťou okresu Ilava. Je to najvýznamnejší pravostranný prítok Lednice, meria 20,1 km a je tokom IV. rádu. Na hornom toku vytvára slovensko-českú štátnu hranicu (cca 4 km). Na strednom toku, v okolí obce Červený Kameň, prerezáva bradlové pásmo a oddeľuje masív Vršatských bradiel na juhu od Červenokamenského bradla na severe. Od tejto obce až po vyústenie do Ilavskej kotliny formuje Červenokamenskú dolinu, pričom na pravom brehu sa ešte vypínajú ojedinelé skupiny bradiel (v oblasti Veľkého a Malého Hradišťa a Skalíc). Horný tok má český názov Zápechová.