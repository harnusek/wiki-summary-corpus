88841
Plachtinský potok
https://sk.wikipedia.org/wiki/Plachtinsk%C3%BD_potok
Plachtinský potok je vodný tok na juhu stredného Slovenska, tečie územím okresov Krupina a Veľký Krtíš. Je to pravostranný prítok Krtíša s dĺžkou 35,5 km.
Pramení na Krupinskej planine, v podcelku Závozská vrchovina, na juhovýchodnom svahu Hornej hory (737 m n. m.), v nadmorskej výške cca 695 m n. m.
Tečie na juh cez územie VVP Lešť, preteká cez Oremov laz, v jeho blízkosti napája malú vodnú nádrž a zľava priberá svoj prvý prítok. Ďalej priberá pravostranný prítok (561,8 m n. m.) spod Vyškopeného vrchu (673,8 m n. m.) a neskôr tiež sprava Jamu. Následne vytvára výrazný oblúk vypnutý k východu a pokračuje v blízkosti obce Dačov Lom. Pri osade Dolný dačolomský mlyn priberá kratší prítok zľava (300,4 m n. m.) a opúšťa územie VVP Lešť.
Rozširuje svoje koryto, opätovne utvára oblúk vypnutý k východu a pokračuje úzkou a hlboko zarezanou dolinou v podcelku Modrokamenské úboče. Tu sa stáča na juhojuhovýchod a sprava priberá Sucháňsky potok (254,8 m n. m.).
Vstupuje do Juhoslovenskej kotliny, podcelku Ipeľská kotlina, zľava priberá Kozí potok a Drienov a preteká okrajom obce Horné Plachtince. Následne pokračuje cez Stredné Plachtince, tu zľava priberá Pecný potok (227,6 m n. m.) a za obcou začína výrazne meandrovať. Ďalej sa stáča viac na juhovýchod, tečie cez Dolné Plachtince a opäť výrazne meandruje. Sprava priberá Dlhý potok, preteká neďaleko obce Obeckov, na krátkom úseku tečie na východ a pri obci Sklabiná ústi Krtíša (158 m n. m.).
PLachtinský potok je súčasťou systému vodných tokov Krupinskej planiny, ktorý sa vyznačuje tým, že rieky a potoky tu pretekajú rovnobežne vedľa seba severojužným smerom, čo zároveň spôsobuje ich slabo vyvinuté a krátke prítoky (Tisovník, Koprovnica, Stará rieka, Krtíš, Plachtinský potok, Sucháňsky potok, Litava, Trpinec, Vrbovok, Jalšovík, Krupinica).