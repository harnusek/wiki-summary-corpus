49370
Sekčov (rieka)
https://sk.wikipedia.org/wiki/Sek%C4%8Dov_(rieka)
Sekčov je rieka na východnom Slovensku, v Šariši a preteká územím okresov Bardejov a Prešov. Je to významný ľavostranný prítok Torysy, meria 44 km a je tokom VI. rádu. 
Pramení v Čergove na severovýchodnom svahu masívu Bukového vrchu (1 018,9 m n. m.) v nadmorskej výške približne 740 m n. m.
Od prameňa tečie najprv na východ, opúšťa Čergov a vteká do Raslavickej brázdy (520,6 m n. m.) v Ondavskej vrchovine, preteká severne od obce Hertník, severovýchodne od ktorej sa stáča na juh. Najprv priberá zľava prvý väčší prítok Tichší potok, sprava potok vznikajúci v blízkosti Hertníka a následne v obci Bartošovce tiež sprava Pastevník. Nasledujú pravostranné prítoky Hlboký potok, Fričkovský potok (324,6 m n. m.) a Diaľne na okraji Vaniškoviec. 
Ďalej tečie na juhovýchod, výraznejšie sa vlní a preteká cez Raslavice, južne od obce sa oblúkom stáča opätovne k juhu, priberá zľava najprv Hrabovec (299,4 m n. m.; obcou pretekajú súbežne), potom Suchý potok a následne aj pravostranný Laz. Vzápätí sa prerezáva úzkym prielomom cez masív Ondavskej vrchoviny, tu sprava priberá prítok prameniaci juhovýchodne od Žatkoviec, zľava potok zo severných svahov Dubiny (550,1 m n. m.), vytvára výrazný meander a vteká do Záhradnianskej brázdy v Beskydskom predhorí, severne od obce Demjata. 
Preteká obcami Demjata a Tulčík, kde priberá zľava Čakaň, sprava Zápotok. Za obcou sa znovu stáča na juhovýchod, priberá ľavostranný Dubinský potok a vodnatejšiu pravostranný Ternianku (269,5 m n. m.), preteká okrajom obce Fulianka a z ľavej strany priberá potok prameniaci západne od obce Podhorany. Veľkým oblúkom obteká juhozápadným smerom masív Kapušianskeho hradného vrchu s Kapušianskym hradom nad pravým brehom a priberá významnú ľavostrannú Ladianku a tečie okrajom obce Kapušany. Tu už tečie v severnej časti Košickej kotliny, na krátkom úseku k obci Fintice najprv na západ zvlneným korytom a od sútoku s potokom tečúcim spomenutou obcou sa výrazným oblúkom stáča na juh, pričom až k Prešovu výrazne meandruje. 
Preteká katastrálnym územím mesta, pri osade Kúty priberá ďalší významný prítok, ľavostrannú Šebastovku (247,5 m n. m.). Potom vytvára ďalší výrazný oblúk a rieka oddeľuje mesto na pravom brehu od Šarišských Lúk, sídliska Sekčov a Solivaru na ľavom brehu. Postupne priberá ľavostranné prítoky; prítok pretekajúci obcou Ľubotice, ďalší vznikajúci východne od Šalgovíka, Šalgovícky potok, nižšie pri Solivare Soľný potok a pri Šváboch ešte kratší potok prameniaci západne od kóty 327,9 m v lokalite Vyšné žliabky. 
Napokon sa v južnej časti mesta vlieva v nadmorskej výške 234 m n. m. do Torysy.