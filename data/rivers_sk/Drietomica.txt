82409
Drietomica
https://sk.wikipedia.org/wiki/Drietomica
Drietomica je vodný tok na strednom Považí, pravostranný prítok Váhu, s dĺžkou 22,5 km (z toho 13,5 km na Slovensku).
Pramení na území Česka, pod názvom Drietomice, pod hlavným hrebeňom Lopenickej vrchoviny v Bielych Karpatoch, na severovýchodnom svahu vrchu Hřibovňa (669 m n. m.) v nadmorskej výške okolo 520 m n. m., neďaleko obce Vyškovec.
Spočiatku tečie na severovýchod, na území obce Starý Hrozenkov priberá zľava Krátkovský potok a ďalej sa stáča na juhovýchod. Pri osade Rovné napája malú vodnú nádrž a na naše územie vstupuje pri osade Holbové. Tu oddeľuje dva podcelky Bielych Karpát - Lopenícka hornatina na pravom brehu a Súčanská vrchovina na ľavom brehu. Preteká kopaničiarskou oblasťou obce Drietoma, prechodne pokračuje východným smerom a pri osade Liešna priberá ľavostranný Žitkovský potok. Ďalej sa oblúkom stáča na juh, prerezáva sa cez Bošácke bradlá, zľava priberá Javorový potok, sprava potok od osady Žrnové (268,5 m n. m.) a tiež potok Brúsne. Následne preteká cez Bielokarpatské podhorie, kde priberá ľavostranný prítok (244,1 m n. m.) z juhozápadného svahu Mladých hájov (432 m n. m.) a vstupuje do Trenčianskej kotliny. Tu preteká obcami Drietoma (kde sa stáča smerom na juhojuhovýchod) a Kostolná-Záriečie. Za obcou postupne podteká cestu I. triedy číslo 61, železničnú trať číslo 120 a diaľnicu D1. Následne ešte podteká Vážsky kanál, stáča sa na juh a v blízkosti obce Kostolná-Záriečie ústi do Váhu.
Úsek toku od štátnej hranice až nad obec Drietoma je chráneným územím - Drietomica.