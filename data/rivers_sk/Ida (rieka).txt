51965
Ida (rieka)
https://sk.wikipedia.org/wiki/Ida_(rieka)
Ida je rieka na juhu východného Slovenska, v okrese Košice-okolie. Je to ľavostranný prítok Bodvy a má dĺžku 56,6 km, povodie 376 km² a priemerný prietok v ústí 1,82 m³/s.
Pramení vo Volovských vrchoch, pod Bielym kameňom (1 134,5 m n. m.) v hlavnom hrebeni pohoria, v nadmorskej výške cca 940 m n. m.. Tečie na juhovýchod a priberá niekoľko kratších prítokov zľava spod Kojšovskej hole (1 245,7 m n. m.), preteká okrajom obce Zlatá Idka, pri osade Rieka priberá ľavostrannú Rieku (543,3 m n. m.) a koryto rieky sa viac rozširuje. Následne sa tok rieky stáča na východ, priberá zľava Hlboký potok, následne aj ľavostranný Horský potok a vteká do vodnej nádrže Bukovec. 
Ďalej tečie na rozhraní Volovských vrchov (podcelok Holička) na pravom brehu a Košickej kotliny na ľavom brehu. Na krátkom úseku tečie opäť na juhovýchod, preteká okrajom obce Bukovec a napája vodnú nádrž Pod Bukovcom. Pod priehradným múrom tečie južným smerom, zľava priberá menší prítok (303,3 m n. m.) a tečie cez obec Malá Ida. Potom už tečie v Košickej kotline, preteká cez Šacu a Veľkú Idu a mení smer toku na juhozápad. Preteká rovinatým územím Košickej roviny, kde koryto rieky križujú viaceré vodné kanály, popri obci Komárovce, sprava priberá Ortovský potok (193,2 m n. m.) a neďaleko Buzice ľavostranný Ružový potok. Následne tečie západným až severozápadným smerom vyrovnaným korytom. Sprava potom priberá vody Cestického potoka, neskôr tiež pravostranný Čečejovský potok, veľkým oblúkom sa postupne stáča viac na severozápad. Pri obci Janík priberá ľavostrannú Konotopu a v katastrálnom území obce Peder sa vlieva do Bodvy (180,9 m n. m.).