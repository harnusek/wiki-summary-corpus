48881
Blh (rieka)
https://sk.wikipedia.org/wiki/Blh_(rieka)
Blh je rieka na juhovýchode stredného Slovenska, preteká okresom Rimavská Sobota. Je to ľavostranný prítok Rimavy, má dĺžku 52,5 km, priemerný prietok je 0,9 m³/s pri obci Rimavská Seč. Je to vrchovinovo-nížinný typ rieky.
Pramení v Stolických vrchoch pod vrchom Tŕstie (1 120,9 m n. m.) v nadmorskej výške okolo 980 m n. m.
Najprv tečie na juh a neskôr sa stáča na juhovýchod, zľava priberá prítok z oblasti Krokavy (447,3 m n. m.), preteká obcou Ratkovská Zdychava a zľava priberá Krokavku. Vstupuje do Revúckej vrchoviny, preteká obcou Rovné a tok rieky sa stáča viac na juh. Tečie obcou Potok, z pravej strany priberá Dobrú a preteká oblasťou s výskytom porastu jelše a vzácneho perovníka pštrosieho (PP Alúvium Blhu). 
Koryto rieky sa ďalej rozširuje, preteká obcou Hrušovo, priberá pravostranný Striežovský potok (243,1 m n. m.) a tečie krasovou oblasťou (Drienčanský kras) s viacerými jaskyňami na oboch brehoch. Ďalej sa stáča na juhovýchod, preteká okrajom obce Drienčany a vteká do vodnej nádrže Teplý vrch. Pod priehradným múrom tečie cez obec Teplý Vrch na juh, sprava priberá Papču (202,3 m n. m.), preteká cez obec Veľký Blh a medzi obcou Uzovská Panica a osadou Semsurov priberá sprava Dražický potok. 
Potom tečie na juhovýchod súbežne s Rakytníkom na ľavej strane, popri obci Tomášovce, priberá sprava Tomášovský potok a pri obci Rakytník aj rovnomenný prítok. Následne preteká okolo obcí Bátka a Dulovo, tu priberá z pravej strany Hnojník, tečie okrajom obcí Žíp, Vieska nad Blhom a Radnovce, pri ktorej priberá pravostranný Radnovský potok. V smere toku ďalej nasledujú obce Cakov, Ivanice a Zádor na ľavom brehu a na katastrálnom území obce Rimavská Seč sa v nadmorskej výške cca 155 m n. m. vlieva do Rimavy.