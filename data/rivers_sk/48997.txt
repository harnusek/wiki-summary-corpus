48997
Krtíš
https://sk.wikipedia.org/wiki/Krt%C3%AD%C5%A1
Krtíš je rieka na juhu stredného Slovenska, na území okresov Zvolen a Veľký Krtíš. Je to pravostranný prítok Ipľa, má dĺžku 36,5 km a odvodňuje územie veľké 238,79 km².
Pramení v Krupinskej planine pod Vrsáčom (622,3 m) v nadmorskej výške okolo 580 m n. m. Tečie na juh územím VVP Lešť, napája malú vodnú nádrž a opúšťa VVP Lešť. Po výtoku z nádrže sa koryto rieky rozširuje a vteká do úzkeho údolia, kde sa esovito stáča a pokračuje juhovýchodným smerom. Neskôr sa dolina značne rozširuje, pred osadou Dolina sa opäť prudko stáča a tečie juhozápadným smerom, okrajom Modrého Kameňa, kde priberá svoj prvý významnejší prítok, ľavostrannú Riečku a koryto sa stáča viac k juhu. Ďalej preteká cez Veľký Krtíš a na krátkom úseku tečie opäť na juhovýchod, pri obci Malý Krtíš priberá zľava Medokýšny potok a tečie na juh popri Novej Vsi a Sklabinej. Tu priberá svoj najvodnatejší prítok, pravostranný Plachtinský potok (158 m n. m.). Preteká rovinatým územím Ipeľskej kotliny s početnými vývermi minerálnych vôd, sprava priberá Zajský potok neďaleko osady Peserany. Veľkým oblúkom obteká z východu obce Želovce a Záhorce a v ich katastroch priberá zľava najprv Želovský potok a potom Záhorský potok. Stáča sa na juhozápad a neďaleko obce Slovenské Ďarmoty ústi do Ipľa.