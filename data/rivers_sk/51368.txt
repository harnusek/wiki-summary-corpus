51368
Teplica (prítok Turca)
https://sk.wikipedia.org/wiki/Teplica_(pr%C3%ADtok_Turca)
Teplica je rieka v Turci, na území okresu Turčianske Teplice. Je pravostranným prítokom Turca, má dĺžku 27,5 km a je tokom IV. rádu. Starší názov toku je Žarnovica, dodnes sa tak označuje horný tok od prameňa po sútok s Dedinským potokom.
Vzniká vo Veľkej Fatre, v podcelku Bralná Fatra, na juhozápadnom svahu Kráľovej skaly (1 377,2 m n. m.) v  nadmorskej výške približne 1 000 m n. m. 
Preteká územím doliny Kostolec s výraznými dolomitickými bralnatými útvarmi, stenami a vežami, zľava priberá prítok z Mokrého Rakytova a Širokú a sprava prítok z Rožkovej doliny. Ďalej pokračuje na západ Žarnovickou dolinou, neďaleko pamätného zrubu SNP priberá zľava Lopušnú, následne sa tok riečky stáča na krátkom úseku na juh. Z ľavej strany priberá Bielu vodu a opäť mení smer toku, najprv na juhozápad, pričom priberá zľava Čiernu vodu, Kozinec, Glozy, a následne na západ. 
Potom vteká na územie Turčianskej kotliny, zľava priberá Dedinský potok, na pravom brehu sa zachovali ojedinelé andezitové výstupy a Teplica sa veľkým oblúkom stáča na sever. Preteká úsekom so zachovanými pôvodnými brehovými porastmi a pred vstupom na územie mesta Turčianske Teplice vytvára pri Dolnej Štubni veľkú sihoť. Ďalej preteká cez Turčianske Teplice, tečie rovnobežne so Somolickým potokom (tečie východne od nej), s ktorým je spojená jedným ramenom. Pokračuje cez Diviaky a po sútoku Somolického potoka s  Dolinkou tečie rovnobežne s Dolinkou. 
Za obcou Malý Čepčín začína meandrovať, preteká osadou Markovice a obcou Jazernica, v katastrálnom území ktorej ústi v nadmorskej výške cca 443 m n. m. do Turca.