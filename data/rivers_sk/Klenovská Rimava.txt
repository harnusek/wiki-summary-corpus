48989
Klenovská Rimava
https://sk.wikipedia.org/wiki/Klenovsk%C3%A1_Rimava
Klenovská Rimava je riečka v  Malohonte, v severozápadnej časti okresu Rimavská Sobota. Je významným pravostranným prítokom Rimavy a má dĺžku 19 km. 
Pramení vo Veporských vrchoch, v podcelku Balocké vrchy, pod vrchom Bánovo (1 077,6 m n. m.) v nadmorskej výške približne 960 m n. m. 
V pramennej oblasti priberá viaceré kratšie prítoky a tečie južným smerom, priberá najprv zľava Tepličné, neskôr sprava Mazúrku a Temničný potok a vstupuje do Stolických vrchov, do podcelku Klenovské vrchy. Tu priberá ľavostranné prítoky, Borový potok a Pavlov potok, a následne najvodnatejší prítok – Veporský potok sprava pri osade Ráztočné. Stáča sa na juhovýchod a vteká do vodnej nádrže Klenovec, do ktorej zľava ústi Čerešňový potok. Pod priehradným múrom preteká obcou Klenovec, neskôr osadou Maša a severným okrajom mesta Hnúšťa. Na katastrálnom území mesta, v Rimavskom podolí, sa v nadmorskej výške cca 290 m n. m. vlieva do Rimavy.