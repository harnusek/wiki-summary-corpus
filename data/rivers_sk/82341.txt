82341
Jakubianka
https://sk.wikipedia.org/wiki/Jakubianka
Jakubianka je riečka na severe východného Slovenska, pravostranný prítok Popradu s dĺžkou 23,5 km.
Pramení v Levočských vrchoch, v podcelku Levočská vysočina, pod Derežovou (1 213,6 m n. m.), v nadmorskej výške okolo 1 140 m n. m. 
Na hornom toku priberá z oboch strán viaceré krátke prítoky a tečie prevažne severovýchodným smerom. Neskôr priberá sprava Vyšný Toráč a ďalej tečie na sever. Zľava priberá Šípkovú, potom sprava Toráč a opúšťa územie Levočských vrchov. Vstupuje do Jakubianskej brázdy v Spišsko-šarišskom medzihorí. Preteká okrajom obce Jakubany, kde zľava priberá významnejší prítok spod Javorinky (1 166,6 m n. m.). Na krátkom úseku tečie severozápadným smerom a následne opätovne na sever. Preteká cez obec Nová Ľubovňa, na území ktorej priberá svoj najvýznamnejší prítok, ľavostranný Kolačkovský potok. Vzápätí vstupuje do Ľubovnianskej kotliny, preteká územím mesta Stará Ľubovňa, kde sa pôvodne na zhruba 2 km úseku vetvila na dve ramená, ale v súčasnosti tečie v zregulovanom koryte. Do Popradu ústi severne od centra mesta.