50366
Sikenica (rieka)
https://sk.wikipedia.org/wiki/Sikenica_(rieka)
Sikenica je rieka na južnom Slovensku, preteká územím okresov Banská Štiavnica a Levice. Je významným ľavostranným prítokom Hrona,  má dĺžku 45 km a je tokom IV. rádu. 
Pramení v Štiavnických vrchoch, na západnom úpätí Šementlova (746,6 m), v nadmorskej výške cca 650 m n. m., na katastrálnom území obce Vysoká.
Od prameňa tečie najprv na juhozápad, pri horárni Štampoch napája malú vodnú nádrž, do ktorej sprava ústi potok Štampoch a rieka sa stáča na juh. Vstupuje do Podunajskej pahorkatiny, do podcelku Ipeľská pahorkatina, zľava priberá potok Roháč (360,6 m n. m.), opätovne sa stáča na juhozápad, sprava priberá Uhlišský potok a následne z tej istej strany prítok spod Veľkého Veterníka (756,9 m n. m.). Rozširuje svoje koryto a pokračuje na juh. Tečie cez Bohunice, kde sprava priberá Pukanský potok a za obcou ďalší ľavostranný prítok z oblasti Chlievísk.
Južne od obce vytvára oblúk, sprava priberá bezmenný prítok (241 m n. m.), neskôr tiež sprava Myšpotok a začína výraznejšie meandrovať. Preteká obcou Bátovce, zľava priberá vodnatejšiu Jabloňovku, pokračuje okolo osady Jalakšová a po prekonaní niekoľkých meandrov sa dostáva k obci Žemberovce, kde zľava priberá Žemberovský potok (205,4 m n. m.).
Znovu tečie viac juhozápadným smerom a vteká do Horšianskej doliny, kde sa Sikenica hlboko vrezáva do andezitového podložia a utvára niekoľko zaklesnutých meandrov. Neďaleko obce Kmeťovce, v hornej časti doliny, priberá z pravej strany Devičiansky potok a v strednej časti doliny preteká okrajom obce Horša. Pred obcou Krškany opúšťa dolinu a následne touto obcou preteká. 
Ďalej sa tok rieky postupne vyrovnáva, tečie južným smerom cez Kalinčiakovo, rekreačnú oblasť Margita-Ilona a neďaleko obce Mýtne Ludany priberá zľava Čankovský potok. V blízkosti obce Hontianska Vrbica sa križuje s korytom vodného kanála Perec, sprava priberá Teler (139,4 m n. m.). Západne od obce Zbrojníky priberá zľava ďalší kanál a koryto sa prudko stáča najprv na západ a po pribratí svojho najvýznamnejšieho prítoku, pravostrannej Podlužianky (137,5 m n. m.), na juh. Na katastrálnom území obce Šarovce ústi v nadmorskej výške približne 137 m n. m. do Hrona.