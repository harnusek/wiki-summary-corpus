51373
Rimavica
https://sk.wikipedia.org/wiki/Rimavica
Rimavica je aj miestna časť obce Lehota nad Rimavicou.Rimavica je riečka v Malohonte a je významným pravostranným prítokom Rimavy, meria 31 km. 
Pramení vo Veporských vrchoch neďaleko obce Lom nad Rimavicou, pod vrchom Čierťaž (1 102,1 m n. m.) v nadmorskej výške cca 1 020 m n. m. Najprv preteká okolo obce Lom nad Rimavicou smerom na severovýchod, priberá prvý významnejší prítok zľava a stáča sa k juhovýchodu. Sprava priberá Zálomku, preteká osadou Havrilovo a vstupuje do Stolických vrchov. Vytvára veľký oblúk, sprava priberá Hájsky potok, preteká osadou Salajka a stáča sa na juhovýchod. Ďalej pokračuje obcou Utekáč a následne Kokavou nad Rimavicou, na území ktorej priberá z pravej strany Kokavku a tečie na kratšom úseku viac-menej na juh. Sprava vzápätí priberá Liešnicu a opäť tečie juhovýchodným smerom, údolie rieky sa zužuje a tok meandruje. Vteká do Revúckej vrchoviny, z pravej strany priberá Blatinu, preteká obcou Lehota nad Rimavicou. Zľava priberá ešte Svarín a v blízkosti obce Rimavská Baňa, v Rimavskom podolí, sa vlieva do Rimavy.