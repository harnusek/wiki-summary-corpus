82447
Rieka (prítok Dunajca)
https://sk.wikipedia.org/wiki/Rieka_(pr%C3%ADtok_Dunajca)
Rieka (prítok Dunajca) je vodný tok na severe východného Slovenska, v Zamagurí. Je to ľavostranný prítok Dunajca s dĺžkou 18 km.
Pramení a preteká výhradne na území Spišskej Magury. Prameň leží v nadmorskej výške okolo 970 m n. m., pod hlavným hrebeňom podcelku Repisko, pod kótou 1 103,5 m n. m.
Na svojom hornom toku tečie viac-menej na severozápad, priberá niekoľko kratších prítokov z oboch strán, najdlhším je ľavostranný prítok spod Smrečín (1 157,5 m n. m.). Potom preteká cez obec Reľov, kde sprava priberá Ščerbovú, pokračuje cez miestnu časť Hágy a pri osade Keheľ priberá ľavostranný Jezerský potok. Rieka rozširuje svoje koryto, tečie cez Spišské Hanušovce a mení smer toku na sever, popri osade Potok, v blízkosti ktorej priberá z pravej strany Zálesie (568,5 m n. m.). Následne preteká cez Matiašovce a až k Spišskej Starej Vsi sa koryto výraznejšie horizontálne vlní. Na dolnom toku tečie cez mestečko Spišská Stará Ves a severne od neho ústi do Dunajca.