88836
Tuhársky potok
https://sk.wikipedia.org/wiki/Tuh%C3%A1rsky_potok
Tuhársky potok je vodný tok na juhu stredného Slovenska, na území okresu Lučenec. Je to najvýznamnejší ľavostranný prítok Krivánskeho potoka, má dĺžku 27 8 km, plochu povodia 59 km² a priemerný ročný odtok (Lučenec) 214 mm.
Pramení v pohorí Ostrôžky na juhovýchodnom upätí Fekiačovho vrchu (773,7 m n. m.) v nadmorskej výške cca 650 m n. m.
Tečie juhovýchodným smerom, pri osade Mlyn priberá ľavostranný prítok z doliny Tuhárce, dva ďalšie ľavostranné prítoky v nadmorskej výške 445,6 m n. m. (z oblasti Chmelinského), resp. 414,7 m n. m. (z oblasti Brezín). Pred obcou Tuhár priberá sprava prítok z oblasti Kolibového vŕšku a následne preteká touto obcou.
Pri osade Tuhársky mlyn priberá ďalší prítok z pravej strany a koryto potoka sa výraznejšie horizontálne vlní. Pri rekreačnej osade Poľana Opatová priberá pravostranný prítok (295,3 m n. m.) z oblasti Krížov, následne výraznejšie rozširuje svoje koryto a opúšťa Ostrôžky.
Vstupuje do Juhoslovenskej kotliny, do podcelku Lučenská kotlina, kde preteká najprv obcou Stará Halič (tu priberá pravostranný prítok spod Žiaru (639,7 m n. m.)) a vzápätí okrajom susednej obce Halič, tu sa na krátkom úseku vetví na dve ramená, pričom do bočného ramena ústi sprava potok pritekajúci z oblasti obce Lupoč. Pokračuje okolo osád Dolná Telka a Ľadovo, vteká do vodnej nádrže Ľadovo a vstupuje na územie mesta Lučenec. Mestom preteká východným smerom a na juhovýchodnom okraji jeho intravilánu ústi do Krivánskeho potoka.