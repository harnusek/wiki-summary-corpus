50357
Jelešňa
https://sk.wikipedia.org/wiki/Jele%C5%A1%C5%88a
Jelešňa je riečka na severnom Slovensku, na hornej Orave, na území okresu Tvrdošín. Je to ľavostranný prítok Čiernej Oravy a meria približne 24 km.
Pramení v Skorušinských vrchoch, v podcelku Oravická Magura, v masíve Magury (1 231,7 m n. m.), neďaleko slovensko-poľskej štátnej hranice, v nadmorskej výške cca 1 080 m n. m. Od prameňa tečie najprv na sever, na území Skorušinských vrchov priberá len kratšie prítoky z oboch strán. Po vstupe do Oravskej kotliny sa pri obci Hladovka (715 m n. m.) stáča na severozápad a začína silne meandrovať. Za Hladovkou priberá prvý väčší prítok, pravostranný Tvorkov potok, tečie územím rašelinísk, ďalej priberá sprava Červený potok (679,3 m n. m.), podteká most zrušenej železničnej trate a následne tečie ako hraničný tok. Oddeľuje v podstate slovenskú časť Oravy od poľskej časti regiónu. Na tomto úseku priberá len kratšie prítoky prevažne zo slovenskej strany a ďalej podteká cestný most v blízkosti hraničného prechodu Trstená – Chyžné. Zľava potom priberá Zimník, rieka tečie už prevažne západným smerom a na hraničnom kameni III/29a pokračuje hranica na sever, kým koryto Jelešne pokračuje na západ. Do vodnej nádrže Orava sa vlieva na katastrálnom území Trstenej v nadmorskej výške 601 m n. m., ďaleko od najbližšieho osídlenia. 
Stredný a dolný tok rieky je chráneným územím (CHA Jelešňa), ochraňuje sa biotop vydry riečnej. Pred výstavbou vodnej nádrže ústila Jelešňa priamo do Čiernej Oravy na území zaniknutej obce Oravské Hámre.