49036
Bystrianka
https://sk.wikipedia.org/wiki/Bystrianka
Bystrianka je nízkotatranskou riečkou na južných svahoch pohoria, preteká územím okresu Brezno. Je to  pravostranný prítok Hrona, má dĺžku 18,8 km a je tokom III. rádu. Bystrianka je vysokohorským typom vodného toku so zvýšenými prietokmi koncom jari a začiatkom leta. Hydrologické poradie toku: 4-23-02-011, číslo recipienta: 4-23-02-3049.
Pramení v podcelku Ďumbierske Tatry na južných stráňach Ďumbiera (2 043,4 m n. m.) v nadmorskej výške približne 1 500 m n. m.
V pramennej oblasti zľava priberá dva prítoky (1 183,3 m n. m.). Tečie najprv na západ okolo Trangošky, preteká úzkym bralnatým územím hornej časti Bystrej doliny a tečie ňou na juh. Priberá Krupovú sprava, neskôr Veľké zľava a následne Volovec sprava. 
Ďalej preteká cez Tále, vstupuje do Horehronského podolia, do podcelku Bystrianske podhorie, sprava priberá Čierny potok a tečie obcou Bystrá. Tu priberá z ľavej strany svoj najvýznamnejší prítok, Štiavničku (558,8 m n. m.), a pokračuje oblúkom na juhozápad popri Bystrianskej jaskyni na ľavom brehu. 
Vteká do katastrálneho územia Podbrezovej, stáča sa viac na juh a medzi Štiavničkou a Podbrezovou sa vlieva v nadmorskej výške cca 458 m n. m. do Hrona.