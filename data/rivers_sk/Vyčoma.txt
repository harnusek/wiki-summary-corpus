51779
Vyčoma
https://sk.wikipedia.org/wiki/Vy%C4%8Doma
Vyčoma je riečka na západnom Slovensku, v okrese Partizánske. Je to ľavostranný prítok Nitry s dĺžkou 23 km, je tokom IV. rádu.

Pramení v pohorí Tribeč v nadmorskej výške okolo 480 m n. m. pod vrchom Veľký Vracov (609,1 m n. m.). Najprv tečie na juhozápad cez dolinu Veľká Chmelina, priberá Skýcovský potok zľava a tečie na západ cez Uhrovskú dolinu severným okrajom topoľčianskej zvernice. Sprava ďalej priberá Suchý potok a vteká do Nitrianskej pahorkatiny, kde vzápätí priberá ľavostranný potok Slače (246,8 m n. m.). Stáča sa a tečie na severozápad, priberá sprava Hlomniansky potok a pri Ješkovej Vsi tiež pravostranný Klížsky potok. Ďalej oblúkom obteká masív Hôrky (275 m n. m.), pri Janovej Vsi zľava priberá Hradský potok a preteká cez obec Klátova Nová Ves. Za obcou tečie na západ a pri Sádku vytvára dva ostré ohyby (prvý severne od obce a druhý západne od nej), potom tečie na severozápad okolo Baštína a Práznoviec. V katastrálnom území obce Bošany, na hranici okresov Partizánske a Topoľčany, sa vlieva do Nitry.