82418
Vydranka
https://sk.wikipedia.org/wiki/Vydranka
Vydranka alebo Vydraňka je vodný tok na severovýchodnom Slovensku, ľavostranný prítok Laborca s dĺžkou 13,5 km.
Pramení v Laboreckej vrchovine, pod Lupkovským priesmykom (640 m n. m.), v nadmorskej výške okolo 590 m n. m., v blízkosti slovensko-poľskej hranice.
V nadmorskej výške 526,4 m n. m. priberá svoj prvý prítok a tečie severozápadným smerom. Preteká okrajom obce Palota, kde priberá sprava Palotský potok (435,0 m n. m.) a následne tiež sprava potok Polianky. Ďalším pravostranným prítokom je Jurčov potok (363,1 m n. m.). Pri obci Vydraň sa koryto postupne stáča na juhozápad a výraznejšie rozširuje. Následne preteká územím Medzilaboreckej brázdy, preteká mestom Medzilaborce, pri ktorom sa vlieva do Laborca.