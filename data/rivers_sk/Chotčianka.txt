85230
Chotčianka
https://sk.wikipedia.org/wiki/Chot%C4%8Dianka
Chotčianka je vodný tok na severovýchodnom Slovensku, v okrese Stropkov. Je to ľavostranný prítok Ondavy s dĺžkou 27 km.
Pramení v severnej časti Laboreckej vrchoviny, pod Sedlom pod Beskydom, v nadmorskej výške okolo 535 m n. m.
Od prameňa tečie najprv juhojuhovýchodným smerom cez Mirošovskú brázdu, zľava priberá prítok (457,4 m n. m.) z oblasti Beskyda a preteká obcou Driečna. Priberá prítok z ľavej strany spod Lesíkov (660,1 m n. m.), stáča sa viac na juh, opäť zľava priberá prítok spod Ždiaru (586,3 m n. m.) a prudko mení smer toku na juhozápad.
Následne opúšťa Mirošovskú brázdu, sprava priberá Javorový potok, preteká cez Vyšnú a Nižnú Vladiču, pred obcou Staškovce priberá z pravej strany Mlynský potok, na krátkom úseku tečie na hranici medzi Laboreckou vrchovinou a Ondavskou vrchovinou a preteká Staškovcami južným smerom.
Za obcou vytvára dve väčšie sihote a v blízkosti Makoviec priberá zľava najvýznamnejší prítok, Poliansky potok. Ďalej pokračuje západným smerom už Ondavskou vrchovinou rozšíreným korytom, ktoré sa výraznejšie horizontálne vlní a preteká obcou Bukovce. Sprava potom priberá Kožuchovský potok a za obcou tiež sprava Olšavku (224,5 m n. m.).
Na dolnom toku sa stáča na juhozápad, pokračuje okolo obce Chotča, neďaleko nej priberá sprava Vislavku (207,5 m n. m.) a pri Krušinci pravostranný Bíňovec. Vytvára prudkú zákrutu, následne tečie okolo obce Krušinec a potom vstupuje na územie mesta Stropkov. Tu preteká Stropkovskou brázdou, vytvára dvojitý oblúk, na ľavom brehu napája rybník a na okraji mesta ústi do Ondavy.