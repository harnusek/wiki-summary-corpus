88855
Klastavský potok
https://sk.wikipedia.org/wiki/Klastavsk%C3%BD_potok
Klastavský potok je vodný tok na juhu stredného Slovenska, tečie územím okresov Banská Štiavnica a Krupina. Je to pravostranný prítok Belujského potoka s dĺžkou 30 km. Nazýva sa aj Báčovský potok.
Pramení v Štiavnických vrchoch, v podcelku Sitnianska vrchovina, na západnom úpätí Sitna (1 009,2 m n. m.) v nadmorskej výške cca 820 m n. m.
Na krátkom úseku tečie na juhozápad, veľkým oblúkom sa stáča na sever, následne na západ a vteká do Počúvadlianskeho jazera. Z tajchu vyteká smerom na juh a preteká rekreačnou osadou Počúvadlianske Jazero. Sprava priberá krátky prítok spod Hája (651,9 m n. m.) a zľava, pri Počúvadlianskom mlyne, Dobrú vodu.
Následne vytvára dlhú Klastavskú dolinu, v ktorej vytvára niekoľko výraznejších zákrut. Preteká obcou Klastava a stáča sa viac na juhovýchod, pri osade Klastavský mlyn priberá dva kratšie prítoky (najprv sprava, potom zľava) a preteká podcelkom Sitnianske predhorie. Sprava ešte priberá prítok spod Sokola (497,4 m n. m.) a rozšíreným korytom vstupuje do Podunajskej pahorkatiny.
Preteká jej východným výbežkom, podcelkom Ipeľská pahorkatina, stáča sa na juh a preteká obcami Ladzany, Drážovce, za ktorou sa opäť stáča na juhovýchod, ďalej cez Báčovce a Šipice. Tu sa na okraji obce vlieva v nadmorskej výške cca 157 m n. m. do Belujského potoka.