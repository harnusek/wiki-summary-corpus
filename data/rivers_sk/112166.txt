112166
Mlynica (rieka)
https://sk.wikipedia.org/wiki/Mlynica_(rieka)
Mlynica je tatranská rieka, preteká západnou časťou okresu Poprad. Je to pravostranný prítok Popradu, meria 20,5 km a je tokom IV. rádu. Na hornom toku preteká Mlynickou dolinou, tečie cez Pleso nad Skokom a následne vytvára cca 30 metrov vysoký Vodopád Skok. V oblasti osady Štrbské Pleso tečie súbežne s riekou Poprad na ľavom brehu (cca 3 km), pričom v období zvýšených prietokov odvádza časť vody do jej koryta. Na mieste rašeliniska bolo na Mlynici umelo vybudované Nové Štrbské pleso. Je typicky vysokohorským typom vodného toku s bystrinným charakterom, utvára početné sihote a koryto sa na niekoľkých miestach rozvetvuje. Za obcou Lučivná, na dolnom toku, sa tok výraznejšie vlní.