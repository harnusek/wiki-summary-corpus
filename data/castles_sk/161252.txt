161252
Viniansky hrad
https://sk.wikipedia.org/wiki/Viniansky_hrad
Viniansky hrad je zrúcanina pôvodne gotického hradu z 13. storočia. Nachádza sa pri obci Vinné v okrese Michalovce.
Hrad bol postavený na sopečnej kryhe na južných výbežkoch Vihorlatských vrchov v nadmorskej výške 325,3 m n. m. Spomína sa začiatkom 14. storočia, slúžil ako strážny hrad na obchodnej ceste do Poľska spolu s inými blízkymi hradmi – Brekov, Jasenov, Čičva. Zbúraný bol na začiatku 18. storočia. Z hradného vrchu je výhľad na Východoslovenskú nížinu, vidieť mesto Michalovce a Zemplínsku šíravu.
Viniansky hrad bol v roku 1963 vyhlásený za kultúrnu pamiatku.Hradný vrch zaberá prírodná rezervácia Viniansky hradný vrch, vyhlásená v roku 1984 na výmere 51,96 ha so 4. stupňom ochrany prírody. Prírodná rezervácia bola rozšírená v roku 1988 za účelom ochrany južných svahov hradného vrchu Vinianskeho hradu osídlených teplomilnými lesostepnými a lesnými spoločenstvami s výskytom vzácnych druhov flóry a fauny.Od roku 2011 prebieha rekonštrukcia a záchrana hradu občianskym združením Zemplínsko-užská hradná cesta, ktoré je členom záujmového združenia Zachráňme hrady. Hradný areál je voľne prístupný pre návštevníkov.