328271
Modrý Kameň (hrad)
https://sk.wikipedia.org/wiki/Modr%C3%BD_Kame%C5%88_(hrad)
Hrad Modrý Kameň (staršie názvy: 1290 – Keykkw, 1446 – Kekkew, maď. Kékkö, nem. Blauenstein) je goticko-renesančný hrad pochádzajúci z druhej polovice 13. storočia, ktorý sa nachádza v banskobystrickom kraji v okrese Veľký Krtíš a je postavený nad rovnomenným mestom v nadmorskej výške asi 315 m n. m. 
Súčasťou hradného komplexu je aj barokový kaštieľ, ktorý bol však postavený až o niekoľko storočí neskôr. V súčasnosti je hrad spolu s areálom (kam patrí napríklad záhrada, most, hradná kaplnka, hospodárska budova, či priekopa) evidovaný ako národná kultúrna pamiatka.