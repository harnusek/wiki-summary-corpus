330243
Likava (hrad)
https://sk.wikipedia.org/wiki/Likava_(hrad)
Hrad Likava je zrúcanina hradu v chotári obce Likavka, okres Ružomberok. Je najväčším hradom Liptova a jeho hlavnou úlohou bolo strážiť dôležitú cestu z Považia na Oravu a do Poľska. 
Prvá písomná zmienka pochádza z roku 1315, keď ho Karol Róbert daroval županovi Dončovi. V rokoch 1431 – 1434 bol v rukách husitskej posádky, ďalšími vlastníkmi boli Ján Hunyadi, Peter Komorovský, Zápoľskovci, Pekryovci, Ján Krušič, Illésházyovci a Thökölyovci. Po potlačení povstania I. Thökölyho prešiel pod správu eráru.
V roku 1447 sa stal stoličným hradom a strediskom kráľovského hradného panstva Likava, ku ktorému patrili mestá a mestečká Ružomberok, Nemecká Ľupča (dnešná Partizánska Ľupča), Liptovský Trnovec, Sielnica, Bobrovec a ďalších 17 obcí. K pôvodnému jadru hradu bol po roku 1435 pristavený dolný hrad, v 2. polovici 15. storočia gotický horný hrad a po roku 1533 upravený v renesančnom štýle. Rozsiahle stavebné úpravy boli vykonané v rokoch 1642 – 1700, kedy boli vybudované nové opevnenie s 5 baštami. V roku 1670 bol značne poškodený cisárskym vojskom. Neskoršie hrad slúžil ako vojenská ubytovňa a stoličná väznica (1685). Začiatkom 18. storočia sa hradu zmocnili Rákociovci. V roku 1707 bol dobytý a zničený cisárskymi vojskami.

V súčasnosti je v správe Liptovského múzea, v Hunyadyho bašte je zriadená stála expozícia dejín hradu.