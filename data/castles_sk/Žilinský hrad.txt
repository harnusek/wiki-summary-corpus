247605
Žilinský hrad
https://sk.wikipedia.org/wiki/%C5%BDilinsk%C3%BD_hrad
Žilinský hrad je zaniknutý hrad v Žiline, ktorého pozostatky sa našli až v roku 2008. Prvá zachovalá písomná zmienka o hrade je z roku 1318, keď bol hrad vo vlastníctve Matúša Čáka Trenčianskeho. Avšak hrad môže byť aj starší. Naposledy bol hrad písomne spomínaný v roku 1457, zanikol v 15. storočí. Historik Richard Marsina tvrdí, že vtedajší majitelia Žiliny Detrikovci začali po roku 1270 stavať Žilinský hrad, kvôli opevneniu a ochrane pred útokmi. Avšak história hradu nie je jednoznačná a existuje veľa hypotéz o jeho dejinách a význame.Až na prelome mája a júna 2008 sa počas archeologického prieskumu objavili pozostatky Žilinského hradu. Zvyšky kamennej veže sa našli vedľa Katedrály Najsvätejšej Trojice (Farských schodov) v centre mesta. Podľa vedúceho výskumu Jozefa Hošša ide o najvýznamnejší súčasný objav v Žiline, ktorý prepísal jej dejiny. Veža s vnútorným priemerom 8 a vonkajším 14 metrov mohla mať výšku až 20 metrov. Ide pravdepodobne o obrannú vežu z 13. storočia. Veža sa rozmermi zhoduje s vežou na Budatínskom hrade.

Pre výstavbu obchodného centra Mirage sa archeologický nález na pôvodnom mieste nezachoval a bol premiestnený. V súčasnosti sú zvyšky veže zakomponované do stavby a dotvárajú oddychovú zónu obchodného centra. Pre výstavbu bola už 12. júla 2008 zničená pamiatkovo chránená budova starej fary. Tieto kroky pobúrili verejnosť a ministerstvo kultúry, ktoré ju vyhlásilo za národnú kultúrnu pamiatku (definitívne však až po jej odstránení) aj proti súhlasu cirkvi. Ministerstvo podalo trestné oznámenie. Projekt rátal s obnovením pôvodnej budovy fary a zakomponovaním do novej budovy obchodného centra, no táto časť zámeru sa nerealizovala.