231441
Čičava (hrad)
https://sk.wikipedia.org/wiki/%C4%8Ci%C4%8Dava_(hrad)
Čičva alebo Čičava je zrúcanina hradu z 13. storočia stojaca na zalesnenom výbežku Beskydského predhoria v podcelku Mernícka pahorkatina, nad obcou Sedliská – miestna časť Podčičva. Nachádza sa južným smerom od vodnej nádrže Veľká Domaša v nadmorskej výške 205 m n. m. Hrad poškodilo posledné Rákociho povstanie v roku 1711 a odvtedy je zrúcaninou. Z hradného kopca sú ďaleké výhľady.
Hrad Čičva bol v roku 1963 vyhlásený za kultúrnu pamiatku.Od roku 2014 prebieha rekonštrukcia a záchrana hradu občianskym združením Pro futuro hradu Čičva, ktoré je členom záujmového združenia Zachráňme hrady. Hradný areál je voľne prístupný pre návštevníkov.