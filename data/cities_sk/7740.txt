7740
Stupava
https://sk.wikipedia.org/wiki/Stupava
Stupava (nem. Stampfen, maď. Stomfa) je mesto ležiace na Slovensku v Bratislavskom kraji. Hraničí s malackou oblasťou, s ktorou ju spájajú úzke kultúrno-historické vzťahy.
V meste je rímskokatolícky farský kostol sv. Štefana, uhorského kráľa z rokov 1763 - 67, baroková kaplnka Krista Trpiteľa s kalváriou (1709 – 1713/14), kaštieľska kaplnka sv. Jána Krstiteľa (1754) a kaplnky Svätého kríža/Korgerova kaplnka (pôvodne baroková, v roku 1890 prestavaná v neoklasicistickom štýle), sv. Vendelína (kon. 19. stor.) a sv. Barbory z roku 1708. V mestskej časti Mást je rímskokatolícky filiálny kostol sv. Šebastiána z roku 1701, kaplnka sv. Urbana z roku 1705 a kaplnka Panny Márie Lurdskej z roku 1938. V katastrálnom území mesta sa nachádza časť prírodnej rezervácie Pod Pajštúnom.