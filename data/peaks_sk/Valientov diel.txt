303277
Valientov diel
https://sk.wikipedia.org/wiki/Valientov_diel
Valientov diel (828 m n. m.) je zalesnený vrch v pohorí Lúčanská Malá Fatra, nad obcou Višňové. V obci je zaužívaný názov Goleštan (z nem. Goldstein – zlatý kameň) kvôli výskytu zlata, no týmto názvom je pomenovaný nižší vrchol masívu, ležiaci nad Višňovskou dolinou.
Vrch sa nachádza na okraji Malej Fatry, 10 km JV od mesta Žilina a so susedným Hoblíkom (933,6 m n. m.) vytvára vstupnú bránu Višňovskej doliny. Dolinou preteká riečka Rosinka a dá sa z nej strmým výstupom dostať na obľúbené dolomitové lezecké steny (legendárna trasa „Panter 8b+“). 
Vizuálne najnižší z okolitých vrchov susedí na severe s už spomínaným Hoblíkom a na J a JZ s Dolnou rovňou. Práve v sedle s týmto vrchom sa nachádza lyžiarsky areál Holý diel.
Na SZ úpätí sa vo výške cca 560 m n. m. nachádza západný portál diaľničného tunela Višňové.