302757
Krížava
https://sk.wikipedia.org/wiki/Kr%C3%AD%C5%BEava
Krížava (1 456,7 m) je nevýrazný hôľnatý vrchol na hlavnom hrebeni Lúčanskej Malej Fatry. Medzi výškovo podobnými vrcholmi Martinských holí je ľahko rozpoznateľný podľa vysielača na svojom vrchole. 
Vrchol Krížavy leží v najatraktívnejšej lúčnatej časti hrebeňa so stálymi výhľadmi. Z juhu susedí s najvyšším vrchom Lúčanskej Malej Fatry, podľa ktorého dostalo pohorie meno – Veľkou lúkou (1 475,5 m). Severne sa nachádza kóta Zázrivá (1 394 m) a už osamotene sa týčiaci Minčol (1 363,9 m).

Málokto vie, že okrem vysielača a lyžiarskeho strediska Winter Park Martinky je Krížava vďaka pracovisku pre riadenie letovej prevádzky známa v celej Európe.
Vysoká nadmorská výška ponúka za priaznivých podmienok výhľady na pohoria Vysoké Tatry, Nízke Tatry, Veľká Fatra, Oravské Beskydy, Kysucké Beskydy, Moravsko-sliezske Beskydy, Javorníky či Strážovské vrchy, a priamo pod vrcholom sa rozprestiera Žilinská kotlina a Turčianska kotlina.