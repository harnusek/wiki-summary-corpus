329449
Vtáčnik (vrch vo Vtáčniku)
https://sk.wikipedia.org/wiki/Vt%C3%A1%C4%8Dnik_(vrch_vo_Vt%C3%A1%C4%8Dniku)
Vtáčnik (1 345,8 m n. m.) je výrazný bralnatý vrchol na hlavnom hrebeni rovnomenného pohoria. Nachádza sa v centrálnej časti pohoria, na hranici Trenčianskeho a Banskobystrického kraja i okresov Prievidza a Žarnovica.
Dominantu okolia pokrýva ihličnato-listnatý les, samotný vrchol je čiastočne odlesnený a umožňuje výhľad na Štiavnické, Kremnické a Strážovské vrchy, Veľkú i Malú Fatru a Žiarsku i Hornonitriansku kotlinu.
Vrch je ôsmou zastávkou náučného chodníka Vtáčnik, začínajúceho v Gepňárovej doline neďaleko obce Bystričany. Skalné povrchové tvary (kotly, kužele, skalné stupne) bohato zastúpené v celom pohorí vznikli periglaciálnymi procesmi (činnosťou mrazu v priľadovcových oblastiach) alebo rozpadom andezitových prúdov, ktorým ku kráse pomohlo aj zvetrávanie (steny, skalné veže).