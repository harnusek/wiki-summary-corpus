60766
Kamzík (vrch)
https://sk.wikipedia.org/wiki/Kamz%C3%ADk_(vrch)
Kamzík (nem. Gemsenberg, maď. Zerge-hegy) je vrch nad Bratislavou s nadmorskou výškou 439 m n. m. Nachádza sa v pohorí Malé Karpaty a je zalesnený bukovými lesmi. Tesne pod vrcholom stojí televízna veža zo 70. rokov, ktorá nahradila staršiu z roku 1956. Vo veži sa nachádza kaviareň a reštaurácia s panoramatickým výhľadom na celé okolie Bratislavy, za dobrého počasia vidno aj Alpy. 
Kamzík je významné stredisko turistického ruchu, v blízkosti sa nachádza hotel West, Koliba Expo, bobová dráha, lyžiarsky vlek, rôzne chaty, parkoviská. Na Kamzíku premáva od roku 1972 sedačková lanovka z doliny Železnej studničky. Pod vrcholom stojí pomník padlým vojakom v prusko-rakúskej vojne z roku 1866 a pamätník víťazstva nad Turkami z roku 1683.Názov vrchu pochádza pravdepodobne z nemeckého Gemsenberg – Vrch divých kôz, podľa zatúlaných mestských kôz, ktoré sa zdržiavali na úbočí vrchu. Podľa alternatívneho výkladu je názov odvodený z nemeckého gahns, označujúceho rumovisko, podľa kameňov, odnášaných na kopy zo zakladaných viníc.