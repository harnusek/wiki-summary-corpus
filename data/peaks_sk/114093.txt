114093
Ostré (vrch v Nízkych Tatrách)
https://sk.wikipedia.org/wiki/Ostr%C3%A9_(vrch_v_N%C3%ADzkych_Tatr%C3%A1ch)
Ostré alebo tiež Ostrô je vrch v Nízkych Tatrách vysoký 1087 m n. m. Nachádza sa južne od Ružomberka a juhovýchodne od Vlkolínca. Vrcholom prechádza zelená turistická značka.
Počas Slovenského národného povstania bol obsadený jednotkami povstaleckej Šiestej taktickej skupiny, ktorú na krídlach podporovali partizánske oddiely. 6. septembra 1944 tu bolo vybudované silné pásmo obrany, odkiaľ mohli v septembri a októbri povstalci sledovať dolinu Váhu. Z pozorovateľne na vrchole kopca boli schopní efektívne riadiť delostreleckú paľbu a tým narúšať nemeckú prepravu a transporty. Zároveň tak bránili nemeckým jednotkám v prieniku k Banskej Bystrici. Ťažké boje o vrch prebiehali od polovice septembra do 24. októbra 1944. Povstalci okolo Ostrého odrazili 14 nemeckých útokov, pri čom v bojoch zlikvidovali 300 nepriateľských vojakov a ďalších 136 zajali. Jednotke pod velením nadporučíka A. Benického a delostreleckého kapitána P. Mitru sa nakoniec podarilo uniknúť z nemeckého obkľúčenia v priestore Ostrého a prebojovať sa k Bielemu Potoku, kde sa spojili s ostatnými povstaleckými jednotkami.