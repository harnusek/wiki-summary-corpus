303192
Hoblík (vrch v Malej Fatre)
https://sk.wikipedia.org/wiki/Hobl%C3%ADk_(vrch_v_Malej_Fatre)
Hoblík (933,6 m n. m.) je zalesnený vrch v pohorí Lúčanska Malá Fatra, nad obcou Višňové a Stráňavy.
Vrch na okraji Malej Fatry zaujme už od mesta Žilina svojím kužeľovitým tvarom a skalnými výbežkami západnej strany. Rovnako ako severný sused Polom (1 010 m n. m.) a južný Valientov diel (828 m n. m.), aj Hoblík tvoria dolomity. 
Hoblík obteká zo západnej strany potok Rosinka, od východu Stráňavský potok (Hýrov). Na úpätí, hneď na začiatku Višňovskej doliny, sa nachádza 38 m dlhá Hoblíkova jaskyňa, neďaleko je aj Višňovská jaskyňa. Niekoľko nových objavov potvrdilo jaskynné útvary i v Stráňavskej doline. Rozoklaná západná časť vrchu poskytuje výborné podmienky pre lezenie. 
Zalesnený vrchol obmedzuje výhľad na Žilinskú kotlinu, no ponúka scenérie vrchov Suchárová (963 m n. m.), Úplaz (1 301 m n. m.), Minčol (1 364 m n. m.), Valientov diel (828 m n. m.) a Višňovskej doliny.