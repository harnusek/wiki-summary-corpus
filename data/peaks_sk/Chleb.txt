66044
Chleb
https://sk.wikipedia.org/wiki/Chleb
Chleb (1 645,6 m n. m.) je tretí najvyšší vrchol Malej Fatry. Nachádza v Krivánskej Fatre na hlavnom hrebeni a od Veľkého Kriváňa ho oddeľuje Snilovské sedlo. Na jeho vrchole sa rozprestiera rovnomenná Národná prírodná rezervácia Chleb.
Chleb sa nachádza v Krivánskej Malej Fatre na hlavnom hrebeni neďaleko vrcholov Veľký Kriváň a Poludňový grúň. Je výborným vyhliadkovým bodom s kruhovým výhľadom. Jeho severné svahy sú zvláštne vytvarované na tzv. „chlebské kotle“, pozostatok po dávnych zosuvoch. Na severnej strane pramení vo výške približne 1 300 m n. m. rieka Varínka. Pre túto zvláštnosť ho radi vyhľadávajú lyžiari, pretože sa tu dlho do jari drží sneh (známy svah Oštiepková mulda). Na južnej strane svah vytvára predvrchol Bochník. Pod Chlebom, na jeho južnej strane sa nachádza celoročne prístupná Chata pod Chlebom.
Návštevníci majú na Chleb zjednodušený prístup 8 miestnou kabínkovou lanovkou Doppelmayr. Jej horná stanica je v nadmorskej výške 1 490 m n. m. a dolná stanica 740 m n. m. v chate Vrátna s celkovým výškovým rozdielom 750 m. Prepravná rýchlosť lanovky je 5 m/s.