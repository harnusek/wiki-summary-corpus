126992
Malý Kriváň (vrch v Malej Fatre)
https://sk.wikipedia.org/wiki/Mal%C3%BD_Kriv%C3%A1%C5%88_(vrch_v_Malej_Fatre)
Malý Kriváň (1 670,9 m n. m.) (alebo Malý Fatranský Kriváň) je druhý najvyšší vrch Malej Fatry. Nachádza sa v Krivánskej časti Malej Fatry na jej hlavnom hrebeni, ktorý je prístupný po červenej turistickej značke. Z vrcholu je kruhový výhľad na okolité vrchy.
Na samotnom vrchole sa nachádzajú vápencové skaliská. Okolie vrchu je bohaté na vápnomilnú a vysokohorskú vegetáciu. Na jeho severných svahoch sa rozprestiera Národná prírodná rezervácia Prípor, kde pramení Beliansky potok. Na vrchole Malého Kriváňa je vysoký kamenný stĺp a viacero kamenných „hniezd“, vhodných na bivak.