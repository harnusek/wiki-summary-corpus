6627
Kežmarský štít
https://sk.wikipedia.org/wiki/Ke%C5%BEmarsk%C3%BD_%C5%A1t%C3%ADt
Kežmarský štít (poľ. Kieżmarski Szczyt, nem. Kesmarker Spitze, maď. Késmárki csúcs) je najvyšší vrchol v severovýchodnom ramene Lomnického štítu vo Vysokých Tatrách. Meria 2 556,4 m n. m.. Od Lomnického štítu ho delí Vidlový hrebeň. Rázsocha Lomnického štítu sa v Kežmarskom štíte delí na juhovýchodné rameno, ktorého dominantou je Huncovský štít. Na severnom ramene dominuje Malý Kežmarský štít. Hrebeň sa končí Veľkou a Malou Svišťovskou. Je najvyhľadávanejším a veľmi náročným horolezeckým terénom. Jednou z najkrajších vo Vysokých Tatrách je jeho približne 550 metrov vysoká južná stena, ktorá spadá do Skalnatej doliny.