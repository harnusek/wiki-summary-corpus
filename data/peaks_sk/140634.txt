140634
Kremenec (vrch v Bukovských vrchoch)
https://sk.wikipedia.org/wiki/Kremenec_(vrch_v_Bukovsk%C3%BDch_vrchoch)
Kremenec (poľ. Krzemieniec alebo Kremenaros; ukr. Кременець/Kremenec; maď. Kremenáros; za prvej česko-slovenskej republiky čes. Kremenaroš) (1 221,0 m n. m.) je najvyšší vrch Bukovských vrchov, zároveň v Národnom parku Poloniny.
Kremenec je tiež najvyšším bodom okresu Snina, regiónu Horný Zemplín, ako aj celého Zemplína.
Na Kremenci sa nachádza najvýchodnejší bod Slovenskej republiky (49° 05' 18" sev. zem. šírky, 22° 34' 03" vých. zem. dĺžky).
Vrch je v oblasti, ktorá je z pohľadu svetelného znečistenia najtmavšou oblasťou na Slovensku. Vznikol tu prvý park tmavej oblohy na Slovensku pod názvom Park tmavej oblohy Poloniny.