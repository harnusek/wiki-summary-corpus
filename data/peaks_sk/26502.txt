26502
Ždiarska vidla
https://sk.wikipedia.org/wiki/%C5%BDdiarska_vidla
Ždiarska vidla (2 141,6 m n. m.) je druhý najvyšší vrchol Belianskych Tatier, najvyšším vrcholom je len o niečo vyšší Havran (2 151,5 m n. m.).
Ždiarska vidla je dominantným vrchom Belianskych Tatier. Najlepšie viditeľná je z Jahňacieho štítu. V minulosti bol vrchol prístupný po turistickom chodníku z obce Ždiar. V súčasnosti je chodník z dôvodu prísnej ochrany rastlín a najmä živočíchov (kamzíkov) uzavretý, hoci sa obec Ždiar snaží o jeho opätovné otvorenie.
Počas zimnej sezóny (1. 11. – 15. 6.) je pre skialpinistov prístupný Široký úplaz pod vrcholom Ždiarskej vidly.
Z vrcholu je výhľad na obec Ždiar na severe a celú dolinu nazývanú Podtatranská brázda a na južnej strane je viditeľná Javorová dolina, Zadné Meďodoly a Jahňací štít.