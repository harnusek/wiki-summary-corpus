543470
Kyjov (vrch vo Vihorlatských vrchoch)
https://sk.wikipedia.org/wiki/Kyjov_(vrch_vo_Vihorlatsk%C3%BDch_vrchoch)
Kyjov (821,1 m n. m.) je vrch na južnom okraji náhornej plošiny v západnej časti Vihorlatských vrchov.
Vznikol až v najmladšej dobe sopečnej činnosti. Nachádza sa v podcelku Vihorlat, juhovýchodne od obce Porúbka. Porast tvoria pralesovité bučiny.

Vrcholová časť Kyjova má kamenitý charakter, miestami s vystupujúcimi skalami. Prevládajúcou drevinou v tejto časti je jaseň štíhly, ktorý tu dosahuje mohutné rozmery. Najhrubší nameraný obvod kmeňa jaseňa dosiahol 380 cm. Z ďalších drevín sa tu vyskytuje buk, javor horský, brest horský a javor mliečny. Celá lokalita je chránená v rámci Národnej prírodnej rezervácie Kyjovský prales, vyhlásenej v roku 1974 a rozšírenej v roku 2007 na výmere 397,42 ha, s najvyšším 5. stupňom ochrany. Účelom rezervácie je chrániť bukové pralesy s vyše 350-ročnými bukmi, aké nikde inde nerastú a iné cenné listnáče, ktoré sa tu zachovali. Kyjovský prales bol aj kandidátom na zápis do Svetového prírodného dedičstva UNESCO v kategórii Karpatské pralesy. Vrch zároveň patrí do lokality Kyjovský prales (SKUEV0051), ktorá je územím európskeho významu sústavy Natura 2000.
Južné svahy Kyjova sú strmšie ako severné, majú prevažne kamenitý, miestami až sutinový charakter. Nachádza sa tu zachovalý bukový les s prímesou jaseňa štíhleho, javora a bresta horského, ktoré sa presadzujú najmä v kamenitých častiach, kde je oslabená konkurenčná schopnosť buka. Pri javore horskom bol najhrubší nameraný obvod kmeňa 390 cm.Samotný vrchol Kyjova je zalesnený a neposkytuje výhľady. Nechýba tu schránka s vrcholovou knihou.
Na juhozápadnom úbočí Kyjova sa zachoval partizánsky bunker.