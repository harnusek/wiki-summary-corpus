11343
Inovec (1 041,6 m n. m.)
https://sk.wikipedia.org/wiki/Inovec_(1_041,6_m_n._m.)
Inovec je najvyšším vrchom pohoria Považský Inovec s výškou 1 041,6 m n. m. Nachádza sa asi desať kilometrov vzdušnou čiarou na juh od mesta Trenčín. Vrch Inovca bol najvyšším bodom v rámci Západoslovenského kraja. Zo zalesneného vrcholu nie je výhľad, avšak v roku 2016 postavená vyhliadková veža poskytuje kruhový výhľad. Obmedzené výhľady poskytuje blízka vyhliadka na Palúchu a vyhliadka dr. Bundalu.
Vrch je budovaný kryštalickými bridlicami, najmä svormi a rulami. Inovec spadá na západe strmými a mohutnými zrázmi do Seleckej doliny, na severovýchod sa znižuje v hlavnom hrebeni do Jastrabského sedla, na východ sa miernejším sklonom zvažuje do Bánovskej pahorkatiny a v južnom smere pokračuje výrazným hlavným hrebeňom k vrchu Panská javorina. Snehová pokrývka sa vo vrcholových častiach drží okolo 80 dní roka.
Na vrchole sa nachádzajú telekomunikačné vysielače. Od roku 2016 aj kovová vyhliadková veža. Na chrbte smerujúcom na severovýchod je menšie turistické stredisko. Nachádza sa tu niekoľko chát a aj lyžiarsky vlek. Najznámejšia je chata pod Inovcom. K vrcholu Inovca vedie niekoľko značkovaných turistických trás aj asfaltová cesta využívaná ako prístupová cesta k chatám i vojenskému vysielaču na vrchole. Lesy na úpätí Inovca, sú obľúbeným miestom hubárov. Hrebeň Inovca je čiastočne odlesnený, a okrem prirodzeného zmiešaného lesa aj čiastočne pokrytý smrekovou monokultúrou.
V juhozápadnej časti vrcholu sa rozprestiera Prírodná rezervácia Považský Inovec.