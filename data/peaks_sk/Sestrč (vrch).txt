164228
Sestrč (vrch)
https://sk.wikipedia.org/wiki/Sestr%C4%8D_(vrch)
Sestrč (999,9 m n. m.) je vrch na Liptove v Chočských vrchoch.
Vypína sa v geomorfologickom podcelku Sielnické vrchy medzi Kráľovou (876,6 m n. m.) na juhu a sedlom Poľana (845 m n. m.) je oddelený od Sielnickej hory (1 051,4 m n. m.) na severoseverozápade. Východné svahy prudko spadajú do Sestrčskej doliny, kým západné svahy sú miernejšie a spadajú do doliny Kalamenianky. Východná časť chrbta vedúceho z vrcholu na sever do sedla Poľana má výrazne bralnatý charakter.
Na vrchole sa nachádzajú zvyšky Liptovského hradu, na jeho mieste stálo halštatské hradisko opevnené vysokým polkruhovým valom, z tohto obdobia pravdepodobne pochádzajú aj nálezy bronzových predmetov. Okrem toho sa vo vrcholom brale nachádza jaskyňa, ktorá bola osídlená už v eneolite.
Z vrcholovej plošiny je pekný kruhový výhľad do okolia. Vrch je dostupný z obce Kalameny po žlto-značkovanej trase a z obce Bukovina po červeno-značkovanom turistickom chodníku.