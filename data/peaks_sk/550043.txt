550043
Černiny (vrch v Bukovských vrchoch)
https://sk.wikipedia.org/wiki/%C4%8Cerniny_(vrch_v_Bukovsk%C3%BDch_vrchoch)
Černiny (poľ. Czerenin) (929,4 m n. m.) je vrch v Bukovských vrchoch, zároveň v Národnom parku Poloniny.
Prechádza cez neho slovensko-poľská štátna hranica. Nachádza sa južne od bývalej kráľovskej, poľskej obce Solinka a severozápadne od zaniknutej slovenskej obce Zvala, na slovensko-poľskom hraničnom hrebeni.
V roku 1939 vzniklo na vrchu trojmedzie, kde sa stretávali hranice troch štátov: Poľska, Slovenska a Maďarska. Pred vrcholom Černín na červeno značkovanom turistickom chodníku, smerom od rázcestia Balnica, pri hraničnom stĺpe číslo 1/46, leží pamiatka z tohto obdobia, starý mohutný hraničný stĺp.
V okolí vrchu nad zaniknutou obcou Zvala prebiehali veľmi ťažké boje počas 2. svetovej vojny. Vojnový front tu stál 10 týždňov. Pri oslobodzovaní tejto obce boli vyznamenaní štyria sovietski vojaci: čatár Viktor J. Kostin, vojak Džuma Karakulov, čatár Vasilij N. Golovaň a čatár Vasilij P. Ivanenko, najvyšším vyznamenaním "Hrdina Sovietskeho zväzu". V rámci bývalého Československa ich nemala viacej žiadna iná obec, ani mesto. Až do dnešných dní sa na samotnom vrchole a v jeho okolí nachádzajú stopy po vojenských zákopoch z čias vojny.
V blízkosti sa nachádza prírodná rezervácia Udava, vyhlásená v roku 1982 na výmere 391,98 ha s najvyšším 5. stupňom ochrany.Vrcholové časti zaberá územie Stužica – Bukovské vrchy, do ktorého patrí aj spomínaná PR Udava a ktoré bolo v roku 2007 zapísané do zoznamu Svetového prírodného dedičstva UNESCO v kategórii Karpatské bukové pralesy a staré bukové lesy Nemecka  (angl. Primeval Beech Forests of the Carpathians and the Ancient Beech Forests of Germany). Dôvodom boli zachovalé pralesy s vyše 200-ročnými bukmi (Fagus sylvatica) vysokými takmer 40 metrov a vyše 300-ročnými mimoriadne mohutnými jedincami a skupinami jedle bielej (Abies alba) mimoriadnej hodnoty, dosahujúcimi výšku až 50 metrov, ako aj rovnako mohutnými jedincami javora horského (Acer pseudoplatanus) a bresta horského (Ulmus glabra). Zároveň patrí do lokality Bukovské vrchy (SKUEV0229), ktorá je územím európskeho významu sústavy Natura 2000.
Vrch je v oblasti, ktorá je z pohľadu svetelného znečistenia najtmavšou oblasťou na Slovensku. Vznikol tu prvý park tmavej oblohy na Slovensku pod názvom Park tmavej oblohy Poloniny.
Na juhozápadnom svahu pramení potok Stružnica, ktorý ústi do vodárenskej nádrže Starina.
Samotný vrchol je zalesnený, neposkytuje výhľady, iba malá časť je čiastočne odlesnená. Označuje ho poľská turistická tabuľka na strome s názvom vrchu v poľštine a nadmorskou výškou.