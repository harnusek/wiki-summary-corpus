343157
Panský diel
https://sk.wikipedia.org/wiki/Pansk%C3%BD_diel
Panský diel (1 102 m n. m.) je výrazný hôľnatý vrchol, nachádzajúci sa v Starohorských vrchoch nad Špaňou Dolinou. Z diaľky viditeľný vrch je známy lyžiarskymi vlekmi ale i lokálnymi vysielačmi rozhlasových staníc pre Banskú Bystricu. Z vrcholu je nádherný výhľad na Zvolenskú kotlinu, Horehronie i Banskú Bystricu.
Na severnom úpätí sa nachádza športové centrum Šachtičky, ktoré ponúka napríklad jazdu na koni, detské ihrisko, reštauráciu a vyhliadkovú vežu. V stredisku sa nachádza Hotel Šachtička. V zimnom období je prevádzkované lyžiarske stredisko Šachtičky. Existujúce lyžiarske vleky by mohli byť v najbližších rokoch doplnené lankovkami.