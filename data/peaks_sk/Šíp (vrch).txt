194163
Šíp (vrch)
https://sk.wikipedia.org/wiki/%C5%A0%C3%ADp_(vrch)
Šíp (1 169,5 m n. m.) je masívny rozložitý skalnatý vrch, vypínajúci sa nad sútokom riek Orava a Váh v pohorí Veľká Fatra v okrese Ružomberok. Nachádza sa v rovnomennej národnej prírodnej rezervácií Šíp a pomenúva geomorfologický podcelok Šípska Fatra.
Šíp vytvára významnú krajinnú dominantu celého okolia sútoku oboch riek. Masív Šípu má tri vrcholy. Z hlavného (východného) vrcholu je takmer kruhový rozhľad. Na nižšom (západnom) vrchole Zadného šípu, s nadmorskou výškou 1 142,7 m n. m., je podľa povesti už od dôb svätého Cyrila a Metoda veľký drevený kríž. Tento kríž bol naposledy obnovený v roku 2005 po jeho zničení letnou veternou smršťou. Najnižší, súvisle zalesnený, je vrchol Žaškovského Šípu (940,3 m n. m.).
Východne od hlavného vrcholu Šípu, priamo na hrebeni, sa nachádza výrazná kryha vápencov, tzv. Okrúhla skala (tiež Jánošíkov stôl). Na južnej strane tohto brala je menšia jaskyňa s prameňom (Abri v Okrúhlej skale).
Už od roku 1980 je celé územie Šípu s rozlohou 302 ha chránené ako národná prírodná rezervácia. Hlavným dôvodom pre vyhlásenie bol výskyt vzácnych rastlinných a živočíšnych spoločenstiev viazaných na vápencové a dolomitické skaly.