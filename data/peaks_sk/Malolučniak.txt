550627
Malolučniak
https://sk.wikipedia.org/wiki/Malolu%C4%8Dniak
Malolučniak (poľ. Małołączniak, 2 104 m n. m.) je vrch v Západných Tatrách v skupine Červené vrchy na Slovensko-poľskej štátnej hranici. Nachádza sa v hlavnom hrebeni medzi vrcholmi Kondratova kopa (2005 m), ktorý je oddelený Malolučniackym sedlom (1924 m), a Kresanica (2122 m), ktorý je oddelený Litvorovým sedlom (2037 m). Južné svahy spadajú do Javorového žľabu, ktorý ústi do Tomanovskej doliny. Severozápadným smerom vybieha z vrchu rázsocha zvaná Czerwony Grzbiet, ktorá oddeľuje Dolinu Malej Laki a Dolinu Miętusia. Malolučniak je budovaný prevažne vápencami a dolomitmi, miestami vystupujú k povrchu i kryštalické bridlice. Vrcholové partie pokrývajú nízke trávy, medzi ktorými prevažuje Oreochloa disticha a Juncus trifidus. Miestami rastie aj v Tatrách vzácna rastlina žltohlav európsky (Trollius altissimus). Na svahoch hory sa nachádza aj mnoho jaskýň, napríklad Veľká Snežná jaskyňa (najdlhšia a najhlbšia poľská jaskyňa), jaskyňa Snežná studňa a jaskyňa Šedý kostol.