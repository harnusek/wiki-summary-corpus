453337
Sľubica (vrch)
https://sk.wikipedia.org/wiki/S%C4%BEubica_(vrch)
Sľubica (1 129,4 m n. m.) je tretí najvyšší vrch pohoria Branisko a najvyšší v južnej časti rovnomenného podcelku, od vyššej severnej časti oddelenej priesmykom Branisko.
Dominuje južnej časti pohoria, nachádza sa v jej centre, nad obcami Dúbrava, Slatvina a Vojkovce.
Na vrchole je osadená informačná tabuľa, posedenie s dreveným stolom a lavičkami, nechýba turistický smerovník so schránkou a vrcholovou knihou.
Z vrcholu je možný výhľad na západnú stranu, považovaný za jeden z najpôsobivejších na Slovensku, naskytajúci sa na Spiš, Hornádsku kotlinu s Dreveníkom a Spišským hradom, Slovenský raj, Levočské vrchy a Volovské vrchy. Počas dobrej viditeľnosti dovidieť na Vysoké Tatry, vrch Nízkych Tatier – Kráľovu hoľu (1 946,1 m n. m.) a na 113,6 km vzdušnou čiarou vzdialený Veľký Choč (1 611,0 m n. m.).