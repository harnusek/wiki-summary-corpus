372703
Kľak (vrch v Muránskej planine)
https://sk.wikipedia.org/wiki/K%C4%BEak_(vrch_v_Mur%C3%A1nskej_planine)
Kľak (1 408,7 m n. m.) je najvyšší vrch Muránskej planiny. Nachádza sa v centrálnej časti pohoria, v hlavnom hrebeni, severozápadne od Muráňa. 
Rozsiahly vrchol je zalesnený a výhľad poskytujú malé lúky na okrajoch vrcholovej plošiny bez porastu. Celý masív je súčasťou národného parku Muránska planina.
Geologicky je vrch tvorený miocénnym tzv. tisoveckým dioritom, ktorý preráža cez svetlé strednotriasové vápence wettersteinského typu. Práve odolnosť relatívne mladšieho dioritu mala za následok, že horniny viac odolávali erózii a tvoria dnes najvyššie položené partie Muránskej planiny.