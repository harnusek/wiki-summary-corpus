62456
Veľký Kriváň
https://sk.wikipedia.org/wiki/Ve%C4%BEk%C3%BD_Kriv%C3%A1%C5%88
Veľký Kriváň (1 708,7 m n. m.) je najvyšší vrch pohoria Malá Fatra. Nachádza sa na hlavnom hrebeni Krivánskej časti Malej Fatry, ktorá po ňom nesie svoje meno. 
Tento lúčnatý vrch s vrcholom nad hornou hranicou rozšírenia kosodreviny je výborným vyhliadkovým bodom s kruhovým výhľadom. Susedí s vrchmi Pekelník (1 609 m n. m.) a Chleb (1 645,6 m n. m.), od ktorých ho oddeľujú sedlá Bublen (1 610 m n. m.) a Snilovské sedlo (1 524 m n. m.). Južné, východné a západné svahy Veľkého Kriváňa sú lavinózne.