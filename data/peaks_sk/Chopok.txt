166541
Chopok
https://sk.wikipedia.org/wiki/Chopok
Chopok (2 023,6 m n. m.) je tretí najvyšší vrch Nízkych Tatier. Leží v ich hlavnom hrebeni, v geomorfologickom podcelku Ďumbierske Tatry medzi vrchmi Dereše (2 003,5 m n. m.) a Ďumbier (2 045,9 m n. m.). Ide o turisticky vyhľadávaný vrchol s rozsiahlym kruhovým výhľadom.

Blízko vrcholu sa nachádza horská chata – Kamenná chata pod Chopkom, konečná stanica lanovky i meteorologická stanica. Chopok patrí medzi najveternejšie miesta na Slovensku.
Svahy Chopka sú vyhľadávaným miestom zimnej i letnej turistiky: stredisko Jasná leží na severnej Liptovskej a stredisko Kosodrevina na južnej Horehronskej strane. V decembri 2012 bolo znovu obnovené spojenie oboch regiónov lanovkami.