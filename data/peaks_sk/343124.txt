343124
Stratenec (vrch v Malej Fatre)
https://sk.wikipedia.org/wiki/Stratenec_(vrch_v_Malej_Fatre)
Stratenec (1 512,6 m n. m.) je kosodrevinou prerastený vápencový vrchol v Krivánskej Malej Fatry. Nachádza sa na hlavnom hrebeni medzi vrchom Malý Kriváň (1 670,9 m n. m.), od ktorého ho oddeľuje sedlo Priehyb a medzi Bielymi skalami (nazývanými aj Ťavie hrby), od ktorých ho oddeľuje sedlo Vráta. 
Hora je budovaná vápencovými horninami križňanského príkrovu. Vrchol a úbočia klesajúce do doliny Kúr sú chránené v rámci NPR Suchý. Z vrcholu sa ponúkajú výhľady na okolité masívy (hlavne na Malý Kriváň) a hlboké zalesnené údolia.
Z smeru od Krasnian sa v jeho severozápadnom skalnatom výbežku nachádza asi 135 metrov dlhá Stará stratenecká jaskyňa a 63 m dlhá Kukurišova jaskyňa, ktoré sú rovnako ako všetky ostatné malofatranské jaskyne, verejnosti neprístupné. Práve skalnatý výbežok Stratenca je predmetom záujmu speleológov. Okrem jaskýň sa tu nachádza aj 35 m hlboká priepasť. Toto jeho skalnaté rebro rozdeľuje v závere dolinu Kúr na dve časti, na Kukurišovu dolinu (na sever od rebra) a Prostrednú dolinu (južne od výbežku). Cez skalnatý výbežok nevedie žiaden turistický chodník a pre turistov je teda nedostupný.