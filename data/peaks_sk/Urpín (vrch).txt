356516
Urpín (vrch)
https://sk.wikipedia.org/wiki/Urp%C3%ADn_(vrch)
Urpín (510 m n. m.) je vrch v Slovenskom stredohorí v celku Zvolenská kotlina v podcelku Bystrická vrchovina. Urpín sa nachádza  v katastrálnom území mesta Banská Bystrica. Z východnej strany susedí s časťou Uhlisko, zo severu s centrom mesta a zo západu s Radvaňou. Na východnej strane kopca je banskobystrická Kalvária zo 17. storočia. Úbočím Urpína tečie Hron a vedie železničná trať Zvolen – Vrútky. Na tejto trati je pod Urpínom zastávka Banská Bystrica-mesto, tzv. Malá stanica.
V jeseni 2014 bol otvorený náučný chodník s dĺžkou 3,6 km a štrnástimi informačnými tabuľami. Ďalšie etapy počítajú s vytvorením vyhliadky a úpravou a obnovou serpentín až na vrchol. Investovať by sa malo spolu 82 tisíc €. Náučný chodník vedie od malej stanice po serpentínach hore, okolo vrcholu Urpína, okolo Urpínskej lesostepi a po 13 zastaveniach končí na Uhlisku.Urpín sa nachádza blízko centra a je viditeľný z mnohých častí mesta. Používa sa preto aj ako synonymum pre samotné mesto Banská Bystrica, „Mesto pod Urpínom“, alebo len „Pod Urpínom“, alebo podobné frázy sú používané v médiách (napríklad tu ) a inde. Vrch Urpín dal meno aj organizáciám, firmám či produktom z Mesta pod Urpínom: folklórny súbor Urpín , pivo Urpiner Banskobystrického pivovaru.