217005
Plešivec dvojdomý
https://sk.wikipedia.org/wiki/Ple%C5%A1ivec_dvojdom%C3%BD
Plešivec dvojdomý (Antennaria dioica) je rastlina z čeľade astrovité.
Plešivec dvojdomý je trváca bylina kobercovitého vzrastu, ktorá sa rozširuje zakoreňujúcimi sa výbežkami (poplazmi). Prízemné listy sú lopatkovité, stonkové listy sú čiarkovité, sediace. Na rube sú bielo plstnaté. Úbory tvoria koncové okolíkaté strapce. Časť rastlín vytvára len fialkasté samičie kvety, druhá časť má biele obojpohlavné kvety. Plody sú chlpaté nažky. 
Tento rastlinný druh rastie zvyčajne na piesočnatých podkladoch  na slnečných svahoch, na medziach
a lúkach a v lesoch. Zaberá rozsiahly areál v strednej a severnej Európe, ktorý siaha až na Sibír.