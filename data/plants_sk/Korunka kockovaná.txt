539153
Korunka kockovaná
https://sk.wikipedia.org/wiki/Korunka_kockovan%C3%A1
Korunka kockovaná alebo korunka strakatá (lat. Fritillaria meleagris) je trváca rastlina z čeľade ľaliovitých. V zemi má guľatú cibuľu, veľkú asi ako lieskový oriešok. Byľ má priamu, holú, sivozelenej farby na konci oblúkovito ohnutú. Listy sú čiarkovité, ku kvetu sa zmenšujúce. Na každej byli rastie na konci zvyčajne jeden kvet, málokedy nachádzame dvojkeveté jedince . Kvety sú veľké, previsnuté, nevoňavé tvaru podobného zvončekom, červenkastej až fialovej farby s šachovnicovou kresbou. Zriedka sú albinózne. Semená sú krídlaté, ploské, dozrievajúce v hranatej, podlhovastej tobolke. Kvitne skoro zjari v apríli a v máji.