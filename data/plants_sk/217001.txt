217001
Archangelika lekárska
https://sk.wikipedia.org/wiki/Archangelika_lek%C3%A1rska
Archangelika lekárska (Angelica archangelica, syn. Archangelica officinalis, slov. Litvor) je rastlina z čeľade zelerovité (Apiaceae).
Archangelika lekárska je dvojročná bylina statného vzrastu s tmavým, repovitým podzemkom a mohutným koreňmi. V prvom roku rastlina vytvára ružicu prízemných listov, v druhom roku silnú, ryhovanú, rozkonárenú stonku, z ktorej striedavo vyrastajú pošvovité, blanité listy. Na vrcholoch stoniek vznikajú zložené okolíky so zelenkastými kvetmi. Celá rastlina aromaticky vonia. 
Rastie v rozsiahlom areáli Európy a Ázie a vyskytuje sa predovšetkým vo vyšších polohách. Archangelika lekárska sa pestuje aj v záhradách a na poliach.
Liečivé účinky archangeliky lekárskej boli známe už v ďalekej minulosti a pre mnohých z nich je využívaná dodnes. Táto bylina napríklad podporuje trávenie a tlmí nadúvanie, zároveň pôsobí kladne pri nechutenstve aj žalúdočnej neuróze. Navyše pomáha organizmu s látkovou premenou (metabolizmus) a dokáže stimulovať nervovú sústavu. Okrem toho môže pomôcť s nadmierou stresu a s komplikáciami dýchacích ciest. A užívaná býva tiež pre svoje potopudné a močopudné účinky.