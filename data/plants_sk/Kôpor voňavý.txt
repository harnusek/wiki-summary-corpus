216997
Kôpor voňavý
https://sk.wikipedia.org/wiki/K%C3%B4por_vo%C5%88av%C3%BD
Kôpor voňavý (Anethum graveolens) je rastlina z čeľade mrkvovité (Apiaceae).
Kôpor voňavý je jednoročná bylina s popolovosivo ryhovanou, rozkonárenou stonkou zakončenou okolíkom žltkastých kvetov. Čiarkovité, viackrát perovito zložené listy vyrastajú striedavo zo stonky. Plody sú dvojnažky. Celá rastlina aromaticky vonia.
Kôpor pochádza z východnej oblasti Stredozemia a zo západnej Ázie. Používal sa proti kašľu, bolestiam hlavy a na výrobu mastí. V súčasnosti sa pestuje v záhradách a na poliach predovšetkým ako významná korenina i zelenina.