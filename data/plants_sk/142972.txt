142972
Púpava lekárska
https://sk.wikipedia.org/wiki/P%C3%BApava_lek%C3%A1rska
Púpava lekárska (Taraxacum officinale) je rastlina z podčeľade čakankovité (Cichoriaceae).
Púpava je trvácna bylina s krátkym jednoduchým podzemkom,  ktorý prechádza do mäsitého koreňa. Z podzemku vyrastá prízemná ružica listov. Čepele listov sú celistvookrajové, riedko zúbkaté, zbiehavé. Zo stredu ružice vyrastá holá, bezlistá, valcovitá, dutá stonka, vysoká 20-30 cm, ktorá nesie kvetný úbor zavinutý v množstve zelených lístočkov a zložený z mnohých svetložltých, jazykovitých kvetov. Plod je malá, elipsovitá nažka s chocholcom. Vo všetkých orgánoch rastliny sa nachádza mliečna šťava.   
Kvitne od apríla do októbra na suchých miestach, na medziach, úhoroch, rumoviskách, pri okrajoch ciest, atp. Možno zbierať všetky časti rastliny - koreň (pred rozkvitnutím rastliny, marec-apríl) samotný alebo s vňaťou, listy (máj-september), kvety.
Celá rastlina je jedlá, je bez zápachu a má mierne horkastú chuť. Koreň má priaznivé účinky pri ochoreniach sleziny, celkovej slabosti, pri anémiách, na zlepšenie zloženia krvi, pri ateroskleróze a pri chronických kožných ochoreniach.
Hoci je Púpava lekárska považovaná skôr za burinu, samotný jej druhový názov napovedá, že sa jedná o významnú liečivú rastlinu. Odporúčaná je najmä pri zápaloch močových ciest a obličkových kameňoch, prípadne pri zápaloch obličiek. Pozitívne účinky má však aj na tráviacu sústavu, takže ju možno užívať pri žalúdočných poruchách, prekyslení žalúdka, ale aj pri prudkom črevnom katare, nechutenstve alebo zápche.