220861
Durman obyčajný
https://sk.wikipedia.org/wiki/Durman_oby%C4%8Dajn%C3%BD
Durman obyčajný (Datura stramonium) je jednoročná bylina z čeľade ľuľkovité (Solanaceae). Celá rastlina je silne jedovatá. Obsahové látky sú typické pre túto čeľaď, pretože obsahujú alkaloidy tropánovej rady, t. j. L-hyoscyamin, atropín a predovšetkým skopolamín. Už len nepatrné množstvo skopolaminu môže spôsobiť psychickú tuposť či spánok, alebo naopak značnú pohotovosť. S úspechom sa využíva pri kinetózach, morskej chorobe a nevoľnosti pri cestovaní.
Durman obyčajný rastie na rumoviskách, kompostoch, smetiskách, popri múroch i na poliach medzi burinami. Obsahuje prudko jedovaté tropanové alkaloidy, podobne ako ľuľkovec a blen. Otravy durmanom boli pozorované hlavne u detí, ktoré sa nechali zlákať zaujímavo vyzerajúcim plodom naplneným množstvom čiernych semien. Otrava sa prejavuje pocitom suchosti v ústach, rozšírenými zorničkami, zmätenosťou, podráždenosťou, halucináciami, koža na tvári očervenie, zrýchľuje sa pulz, otrávený bez príčiny hovorí, kričí, živo gestikuluje, býva agresívny. Potom príde štádium ochabnutosti, krvný tlak je nízky, dýchanie povrchné, končatiny studené, smrť nastáva v kóme. V stredovekej Európe bol durman dôležitou súčasťou čarodejných odvarov, mastí ale aj nápojov lásky.