216887
Repík lekársky
https://sk.wikipedia.org/wiki/Rep%C3%ADk_lek%C3%A1rsky
Repík lekársky (Agrimonia eupatoria) je rastlina z čeľade ružovité (Rosaceae).
Repík je trvácna bylina so vzpriamenou, chlpatou stonkou vysokou do 1 m. Listy sú nepárno perovité, zúbkaté, na rube sivé a chlpaté. Kvety sú obojpohlavné, drobné, žlté, zložené z dlhých, klasovitých súkvetí. Kalich a koruna sú päťpočetné a majú päť až dvadsať tyčiniek a dva semenníky. Plod je lepkavá, ryhovaná, guľovitá a dvojsemenná nažka.
Repík rastie najmä na vápencových pôdach, v krovinách, na lúkach, pasienkoch, rúbaniskách, riedkych lesoch, na okrajoch ciest a pod.
Odporúča sa pestovať na južných slnečných svahoch, pričom mu neškodí ani polotieň. Obľubuje ľahšiu až strednú, hlinito-piesočnatú pôdu, môže byť aj čiastočne kamenistá. 
Repík neznáša zaburinenú pôdu, preto sa vyberá predplodina (strukoviny, okopaniny), ktorá zanecháva pôdu čistú. Nakoľko zostáva v pôde na jednom mieste aj niekoľko rokov, odporúča sa bohaté hnojenie dobre preležaným maštaľným hnojom.