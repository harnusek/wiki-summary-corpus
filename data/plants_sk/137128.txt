137128
Drieň obyčajný
https://sk.wikipedia.org/wiki/Drie%C5%88_oby%C4%8Dajn%C3%BD
Drieň obyčajný (Cornus mas) je druh z čeľade drieňovité.
Drienka vyrastá do 2-6 metrovej výšky. Korunka je široká, nepravidelná. Kôra je najskôr svetlohnedá, neskôr tmavohnedá, borka sivohnedá až černastá, pozdĺžne sieťovito rozpukaná, okrajmi sa od kmeňa odkláňa.
Ker kvitne v marci ešte pred rozvitím listov. Plod je veľká kôstkovica, elipsovitá alebo súdkovitá kyslastá červená drienka, obsahuje veľkú kôstku. Dozrieva v septembri až v októbri.
Zo semien sa praží náhrada kávy. V ľudovom liečiteľstve sa používali plody, listy, ale najmä kôra. Jeho plody sa využívajú na výrobu alkoholického nápoja drienkovice. 
Rozšírený je v strednej a južnej Európe, západnej Ukrajine, Moldavsku, Malej Ázii, na Kryme a Kaukaze.
Rastie v lesostepiach, suchých a presvetlených lesoch a na skalnatých stráňach.