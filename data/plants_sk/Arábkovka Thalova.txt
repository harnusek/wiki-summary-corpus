309378
Arábkovka Thalova
https://sk.wikipedia.org/wiki/Ar%C3%A1bkovka_Thalova
Arábkovka Thalova (Arabidopsis thaliana) je rastlina z čeľade kapustovité (Brassicaceae). Je známa tým, že v roku 2000 sa stala prvou rastlinou so známym (osekvenovaným) genómom. Jej druhové meno je odvodené od nemeckého botanika Johanna Thalla.
Arábkovka je jednoročná alebo ozimná bylina. Dorastá do výšky 5 – 30 cm. Stonka je často rozvetvená, olistená, pričom stonkové listy sa tvarovo líšia od listov vyrastajúcich v prízemnej ružici. Z dolnej tretiny stonky vyrastajú odstávajúce chlpy, inak je lysá. Kvety sú malé (korunné lístky majú dĺžku 2 – 4 mm), biele, na báze žlté. Kališné lístky sú žltozelené, často s fialkastou špičkou. Plodom je šešuľa. Druh je rozšírený skoro v celej Európe s výnimkou jej najsevernejších častí, ďalej na pobreží Malej Ázie, v strednej Ázii, na Kaukaze, v severnej a východnej Afrike, druhotne tiež v ďalších častiach sveta. Porastá polia, okraje ciest, železničné násypy, kamenisté svahy.
Ako modelový organizmus pre genetiku bola táto rastlina vybraná preto, lebo je nenáročná a má krátky životný cyklus. Jej genóm v haploidnom stave obsahuje približne 142 miliónov párov báz. Má približne 25 000 génov, o zhruba tretinu menej ako človek. Ich teloméry obsahujú sekvenciu TTTAGGG.