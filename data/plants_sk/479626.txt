479626
Lucerna siata
https://sk.wikipedia.org/wiki/Lucerna_siata
Lucerna siata (lat. Medicago sativa) je rastlina z čeľade bôbovité. Má dôležitý hospodársky význam, používa sa ako krmivo už od čias starovekého Grécka a Rímskej ríše.
Lucerna pochádza z Malej a Strednej Ázie. Má perovito zložené listy a fialové kvety. Je to viacročná strukovina, ktorá môže rásť aj 12 rokov. Obsahuje veľké množstvo bielkovín a pre človeka všetkých 8 esenciálnych aminokyselín. Ďalej obsahuje vitamíny A, B, C, E, K a minerály, hlavne vápnik, ale aj železo, horčík, fosfor, draslík, sodík a zinok.
Dnes sa semená využívajú na pestovanie nutrične hodnotných klíčkov, ktoré sa môžu jesť čerstvé alebo ako prísada do jedál. Pri konzumovaní čerstvých klíčkov hrozí nebezpečenstvo nákazy enterohemoragickými E. coli, ktoré produkujú verotoxín (podobný toxín produkujú baktérie vyvolávajúce dyzentériu).