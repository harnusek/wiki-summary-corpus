246509
Borovica čierna
https://sk.wikipedia.org/wiki/Borovica_%C4%8Dierna
Borovica čierna (Pinus nigra) je nahosemenná rastlina z čeľade borovicovité. Je charakteristická hrubšími ihlicami s dĺžkou minimálne 10 cm a nerozpadavými šiškami s hrubými semennými šupinami. Ihlice vyrastajú na skrátených konárikoch - brachyblastoch - vo zväzočkoch po dvoch.
Je dôležitým lesotvorným druhom na suchých plochách vápencových pohorí strednej a južnej Európy. Veľmi rozšírená a častá je v južnej Európe, na Balkáne a v Stredomorí. Nie je zriedkavá vo veľkých parkoch a záhradách, pestuje sa i lesnícky. Má veľmi živičnaté drevo, zväčša žlto sfarbené.