548221
The Small Faces
https://sk.wikipedia.org/wiki/The_Small_Faces
(The) Small Faces bola anglická rocková skupina pochádzajúca z východného Londýna.V roku 1965 ju založili Steve Marriott, Ronnie Lane, Kenney Jones a Jimmy Winston. V roku 1966 Winstona nahradil klávesista Ian McLagan.Skupina je považovaná za jednu z najvplyvnejších kapiel subkultúry mods 60. rokov 20. storočia. Majú nahratých viacero hitových singlov ako „Itchycoo Park“, „Lazy Sunday“, „All or Nothing“, „Tin Soldier“ a konceptuálny album Ogdens' Nut Gone Flake. Skupina bola neskôr, ešte pred rozpadom v roku 1969, označovaná za najvplyvnejších psychedelických umelcov svojej doby.Small Faces sú tiež uznávaní ako jeden z najväčších originálnych vplyvov britpopového hnutia 90. rokov. Napriek faktu, že skupina bola v svojej pôvodnej zostave v 60. rokoch iba štyri roky, patrí medzi najviac cenené hudobné formácie  mods a psychedelickej hudby svojej doby.Potom ako zo skupiny odišie Marriott, aby založil Humble Pie, sa zvyšní traja členovia spojili s bývalými členmi The Jeff Beck Group, Ronnie Woodom (gitara) a Rodom Stewartom (spev), a založili kapelu The Faces. V Severnej Amerike The Faces svoj prvý album vydali ako Small Faces. Tento album s takýmto označením v Severnej Amerike vychádza aj v reedíciách dodnes. Obnovená verzia skupiny Small Faces ešte krátko existovala medzi rokmi 1975-78.V roku 1996 boli Small Faces ocenení za celoživotný výnimočný prínos pre britskú hudbu cenou Ivor Novello Awards. Dňa 4. spetembra 2007 bola v londýnskom mestskom obvode, City of Westminster na ulici Carnaby Street, odhalená pamätná tabuľa venovaná Small Faces a ich manažérovi, Donovi Ardenovi. Dňa 14. apríla, 2012 boli Small Faces a The Faces uvedení do Rokenrolovej siene slávy.