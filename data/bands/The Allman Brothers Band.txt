519434
The Allman Brothers Band
https://sk.wikipedia.org/wiki/The_Allman_Brothers_Band
The Allman Brothers Band je americká rocková skupina, ktorú založili v roku 1969 bratia Duane (gitary) a Gregg (spev, organ, autor piesní) Allmanovci. Spolu s nimi pri vzniku kapely boli: Dickey Betts (sólová gitara, spev, autor piesní), Berry Oakley (basová gitara), Butch Trucks (bicie nástroje) a Jai Johanny "Jaimoe" Johanson (bicie nástroje). Aj keď sú považovaní za zakladateľov južanského rocku v svojej produkcii hojne využívali aj ďalšie žánre, hlavne blues, džez a country music. Počas koncertných vystúpení radi hrajú inštrumentálne party s rozsiahlymi improvizáciami.
Ich prvé dva štúdiové projekty komerčne neboli úspešnými, no ich koncertný album z roku 1971, ktorý vydali pod názvom At Fillmore East sa stal ich prelomovým projektom. Tento album, ktorý obsahuje rozšírené verzie skladieb „In Memory of Elizabeth Reed“ a „Whipping Post“, býva označovaný za jednu z najlepších koncertných nahrávok. Krátko po jeho vydaní bol pri motocyklovej nehode zabitý jeden z lídrov kapely, Duane Allman. Nasledujúci štúdiovo-koncertný dvojalbum, Eat a Peach, ktorý upevnil ich popularitu, kapela nahrala a vydala v roku 1972 na jeho počesť. Po smrti basgitaristu, Berryho Oakleya, ktorý zomrel v tom istom roku, kapela nahrala ďalší album Brothers and Sisters (vydaný v roku 1973) s klávesistom Chuckom Leavellom a basgitaristom Lamarom Williamsom, ktorý spolu s hitovým singlom „Ramblin' Man“ dostal skupinu na čelo rockovej hudobnej scény 70. rokov 20. storočia. V kapele nastali krátko na to vnútorné nezhody, ktoré v roku 1976 skončili jej rozpadom. Spolu s niektorými personálnymi zmenami sa ich činnosť v závere dekády obnovila a znovu sa rozpadli v roku 1982.
K ďalšej reforme skupiny došlo v roku 1989, kedy vydali sériu nových albumov, podporovaných koncertnými šnúrami. Koncom 90. rokov dochádzalo v kapele k ďalším personálnym zmenám, ktoré vyvrcholili odchodom Dickeya Bettsa. Po roku 2000 spolu s basgitaristom Oteilom Burbridgeom a hráčmi na gitaru, Warrenom Haynesom a Derekom Trucksom bola skupina stabilná a preslávila sa sériami jarných vystúpení v newyorkskom Beacon Theatre. Medzi rokmi 1971 až 2005 mala skupina jedenásť zlatých a päť platinových albumov, a v roku 1995 bola uvedená do Rokenrolovej siene slávy. Časopis Rolling Stone skupinu v roku 2004 umiestnil na 52. miesto svojho zoznamu stovky najlepších umelcov všetkých čias.Skladba "Jessica" je ústrednou mélodiou motoristického programu "Top Gear" od BBC.
V januári roku 2014 Warren Haynes a Derek Trucks oznámili, že koncom roka od skupiny Allman Brothers Band odchádzajú. Neskôr v tom istom mesiaci Gregg Allman dodal, že po tomto odchode kapela ukončí svoje koncertné účinkovanie.