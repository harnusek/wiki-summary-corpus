30881
Depeche Mode
https://sk.wikipedia.org/wiki/Depeche_Mode
Depeche Mode [deˈpeʃ mɔd] je hudobná skupina, pôvodom z Basildonu v Anglicku, založená v roku 1980. Ich hudobný štýl by sa dal najlepšie charakterizovať ako synth rock, alebo taktiež synthpop (používanie umelých zvukov, vytváraných syntetizátormi a samplermi). Stali sa jednou z najvytrvalejších a najúspešnejších hudobných skupín, ktoré sa objavili počas New Wave a New Romantic éry. Mnoho ich klipov sa často opakovalo na MTV a Fuse (americká káblová hudobná televízna stanica). Vďaka svojmu inovatívnemu dielu, nahrávacím technikám a použitiu vzorkovania (angl. sampling), ovplyvnili mnoho dnes populárnych umelcov. Ich album Violator z roku 1990 je považovaný za klenot elektronickej hudby. Hoci sú významní pre modernú techno scénu, zostávajú naďalej pri alternatívnej hudbe.