167429
The Who
https://sk.wikipedia.org/wiki/The_Who
The Who je anglická rocková hudobná skupina, ktorá je považovaná za jednu z najlepších  a najvplyvnejších rockových skupín na svete. Skupina býva tiež označovaná za jednu z najlepších koncertných skupín a ich predaj albumov presiahol cez 100 miliónov nahrávok. Ich základná zostava pozostávala zo speváka Rogera Daltreyho,  gitaristu Peta Townshenda, basgitaristu Johna Entwistla a bubeníka Keitha Moona. 
The Who sa stali slávnymi vďaka svojim energetickým vystúpeniam, inovatívnym skresleným zvukom a hlavne kvôli novému prvku na vystúpeniach, deštrukcii hudobnej aparatúry; ale aj svojimi hitmi/singlami ako „My Generation“ alebo „I Can't Explain“ z 60.rokov či „Behind Blue Eyes“ alebo „Who Are You“ zo 70. rokov. Za najznámejšie albumy kapely môžeme považovať z ich diskografie koncepčné diela, rockové opery Tommy a Quadrophenia ale taktiež živú nahrávku Live at Leeds a album Who’s Next z roku 1971.