158417
The Cure
https://sk.wikipedia.org/wiki/The_Cure
The Cure je anglická alternatívno-rocková skupina,  ktorá vznikla v Crawley, West Sussex v roku 1976 ako Easy Cure.  Kapela prešla niekoľkými zmenami v zostave. Stálym členom je iba frontman, spevák, gitarista a hlavný skladateľ Robert Smith.
V začiatkoch boli The Cure ovplyvnení punkovou vlnou.  V roku 1979 vydali svoj debutový album  s názvom Three Imaginary Boys, ktorý zadefinoval post-punk.  Začiatkom 80. rokov kapela výrazne zmenila svoj zvuk. Nové skladby boli depresívnejšie a melancholické. The Cure prispeli k rozšíreniu žánru gothic rock. Vrcholom ich temného obdobia bol album Pornography, ktorý vyšiel v roku 1982. Na ďalších albumoch sa objavujú aj veselšie skladby a miesto tu má aj bezstarostný pop. V roku 1983 vydali The Cure album The Top, ktorým sa definitívne presadili v USA.  V roku 1989 vydali svoje vrcholné dielo Disintegration.  O tri roky neskôr nahrali album Wish, ktorý sa stal komerčne najúspešnejším a najpredávanejším albumom tejto anglickej kapely. Do začiatku 90. rokov boli The Cure jednou z najpopulárnejších alternatívno-rockových skupín na svete.  Počet predaných albumov The Cure sa odhaduje na 27 miliónov. V roku 2008 vydali už svoj trinásty radový album.