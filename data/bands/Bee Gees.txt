106415
Bee Gees
https://sk.wikipedia.org/wiki/Bee_Gees
Skupina The Bee Gees bolo spevácke trio bratov Barryho, Robina a Maurice Gibbovcov, ktorých umelecká kariéra trvala od roku 1958 do roku 2003 (po Mauriceho smrti jeho bratia prestali vystupovať pod názvom Bee Gees). Narodili sa na ostrove Man anglickým rodičom, ktorí sa v roku 1958 presťahovali do Austrálie. Najrozšírenejšia verzia pôvodu názvu hovorí, že názov skupiny pochádza zo skratky B. G., ktorá vznikla z názvu „The Brothers Gibb“. Podľa britskej wikipédie je však za názvom fonetické znenie (v angličtine) iniciálok Barryho Gibba, ktoré boli totožné s autorom názvu skupiny Billom Goodom (umožnil im privyrábať si hudbou počas školy a predstavil ich tiež vtedajšiemu významnému DJ Rádia Brisbane Billovi Gatesovi) - prišiel s názvom BG's.  Neskôr ho len upravili na The Bee Gees.
Bratia Gibbovci sa počas svojej kariéry stali jednými z najúspešnejších hudobných umelcov všetkých čias.
Skupina dosahovala úspechy počas celej svojej štyridsaťročnej existencie. Vo svojej histórii však dosiahla dva úplné vrcholy a to koncom šesťdesiatych a začiatkom sedemdesiatych rokov ako známa soft rocková kapela. Koncom sedemdesiatych rokov bola považovaná za jeden zo symbolov disko. V roku  1978 získali cenu Grammy za hudbu k filmu Horúčka sobotňajšej noci.