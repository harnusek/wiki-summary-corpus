169357
Thin Lizzy
https://sk.wikipedia.org/wiki/Thin_Lizzy
Thin Lizzy je írska hardrocková skupina, ktorá vznikla v Dubline roku 1969. Vedúcou osobnosťou skupiny bol basgitarista, skladateľ a spevák Phil Lynott. Členovia skupiny pochádzali z obidvoch strán pomyselnej katolícko/ protestantskej hranice, ktorá rozdeľuje Írsko. Phil Lynott bol zároveň jedným z mála hudobníkov čiernej pleti, ktorý dosiahol výraznejší úspech v hardrockovom žánri.
Skupina Thin Lizzy sa v dobe svojho vzniku veľmi neodlišovala od iných štandardných rockových skupín. Od roku 1974 ako jedna z prvých hardrockových formácií začala využívať harmóniu dvoch sólových gitár, spôsobu hry, ktorej priekopníkmi boli v Spojenom kráľovstve Wishbone Ash a nezávisle v tej istej dobe americké skupiny Lynyrd Skynyrd a The Allman Brothers Band. Príkladmi harmónie gitarového duelu skupiny Thin Lizzy sú skladby „The Boys Are Back in Town“ a „Cowboy Song“ z albumu Jailbreak. Štýl hry na dve sólové gitary neskôr zušľachtili a spopularizovali v novej vlne britského heavy metalu hlavne skupiny Judas Priest a Iron Maiden. Neskoršie kapely obdivovali gitarovú techniku akú skupina Thin Lizzy predviedla v skladbe „Massacre“ z albumu Live an Dangerous (1978). Charakteristické bolo aj využívanie pedálu „wah“ u gitaristu Briana Robertsona ako rozšírenia pri sólovej hre na rozdiel od štandardného spôsobu využívania tohto pedálu pri rytmickej hre na gitaru.