168278
The Kinks
https://sk.wikipedia.org/wiki/The_Kinks
The Kinks bola anglická rocková skupina, ktorú v roku 1963 založil skladateľ a spevák Ray Davies spolu so svojim bratom gitaristom a spevákom Dave Daviesom a basgitaristom Pete Quaifem. Názov vznikol vďaka ich výstrednému („kinky“) oblečeniu: koženým plášťom a čižmám na vystúpeniach.
Už v raných dobách rokenrolu, v 60. rokoch skupinu uznávali fanúšikovia, hudobná kritika ako aj ich súčasníci ako formáciu, ktorá najviac ovplyvnila vtedajší hudobný vývoj. V USA je skupina The Kinks kategorizovaná v prvej štvorke tzv. britskej invázie spolu so skupinami The Beatles, The Rolling Stones a The Who. Napriek tomu, že sa táto skupina nedá po stránke komerčnej úspešnosti porovnať s ďalšími tromi menovanými, býva spolu s nimi považovaná za najdôležitejšiu a najvplyvnejšiu rockovú skupinu všetkých čias. Skupina si získala rešpekt už svojím tretím vydaným singlom „You Really Got Me“. 
The Kinks svojou tvorbou ovplyvňovali aj ďalšie generácie hudobníkov: od nahrávania coververzií ich skladieb skupinami a umelcami ako sú The Jam, The Knack, The Pretenders, Def Leppard, Van Halen, Green Day, David Bowie, Queens of the Stone Age... po označenie skupiny The Kinks ako jedného zo svojich najväčších vzorov od hviezd britpopu 90. rokov ako boli Blur, Oasis, XTC či Supergrass.
Aj „samozvaný fanúšik“ skupiny Pete Towshend (The Who) na margo tejto skupiny vyhlásil:
„Som presvedčený, že Ray Davies by mal jedného dňa dostať ocenenie za poéziu. Objavil nový druh poetiky a nový druh jazyka pre písanie popových piesní, ktorý ma veľmi ovplyvnil v mojich úplných začiatkoch.“