52727
Soundgarden
https://sk.wikipedia.org/wiki/Soundgarden
Soundgarden bola americká rocková skupina, ktorú v roku 1984 založil spevák a rytmický gitarista Chris Cornell, sólový gitarista Kim Thayil a basgitarista Hiro Yamamoto. Matt Cameron sa stal plnohodnotným bubeníkom skupiny v roku 1986, kým basgitarista Ben Shepherd nahradil Yamamota v roku 1990. Názov odvodený od jednej sochy z píšťal nachádzajúcej sa v Seattle, ktorá za vetra vydávala kvílivý zvuk. Soundgarden je jednou zo skupín, ktoré vytvorili hudobný žáner grunge, ktorý je štýlom alternatívneho rocku, a je považovaná za jednu z tzv. „veľkej štvorky“ grungeových skupín zo Seattlu, spolu so skupinami Nirvana, Alice in Chains a Pearl Jam.
Soundgarden je zrejme najstarším grunge zoskupením, aj napriek neskoršiemu komerčnému úspechu štýlu grunge, nezmenili svoj robustný, surový zvuk a svoje názory. Vo svojej veľmi komplikovanej a bohatej hudbe spájali prvky hardrocku, heavy metalu v spojení s psychedelickým rockom, ktorý obohatili špecifickým grunge zvukom a motívmi.
Slávnymi sa stali už roku 1991, jednak albumom Badmotorfinger, spoluprácou na hudbe ku kultovému filmu Singles a takisto aj vďaka celosvetovému grunge boomu. Najväčšieho uznania a komerčného úspechu sa im dostalo roku 1994, po vydaní albumu Superunknown, ktorý bol kritikou uznaný ako jeden z najlepších rockových albumov 90. rokov a hitmi ako „Black Hole Sun“ či „Spoonman“. Skupina sa po vnútorných problémoch rozpadla v roku 1997.
Po rozpade Soundgarden sa vydal Chris Cornell, vlastník jedného z navjväčších a najvýraznejších hlasov 90-tych rokov, na sólovú dráhu, svojím projektom Euphoria Morning z roku 1999 potvrdil že jeho tónovo bohatý hlas a hudobné nadanie sa neobmedzuje len na grunge, ale podobne kvalitne sa dokáže uplatniť aj v experimentovaní s inými hudobnými štýlmi. Album Euphoria Morning je kritikmi považovaný za „drahokam amerického rocku“, ktorému sa však výraznejšieho komerčného úspechu nedostalo.
Od roku 2002 bol Chris Cornell lídrom hard rockovej skupiny Audioslave, ktorú založili hudobníci z Rage Against the Machine, kapela sa po nezhodách v roku 2007 rozpadla.
V roku 2010 ohlásil Cornell návrat skupiny (učinil tak na svojom účte na sieti Twitter). Prvý koncert sa uskutočnil v ich rodnom meste Seattle, neskôr skupina vystupovala aj na festivale Lollapalooza v Chicagu. Skupina taktiež vydala nový singel „Black Rain“ a neskôr aj kompilačnú platňu Telephantasm. Nový album King Animal bol vydaný 12. novembra 2012.Do roku 2012, skupina Soundgarden predala v USA viac ako 10,5 milióna nahrávok, a približne 22,5 milióna nahrávok po celom svete.