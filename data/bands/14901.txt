14901
Deep Purple
https://sk.wikipedia.org/wiki/Deep_Purple
Deep Purple je britská hardrocková hudobná skupina, ktorá sa považuje za jednu z najdlhšie činných hardrockových kapiel v súčasnosti. Vznikla v Hertforde, Anglicku v roku 1968. Spolu so skupinami Led Zeppelin a Black Sabbath sa táto skupina považuje za priekopníka moderného hard rocku a (aj keď to členovia skupiny popierajú) aj heavy metalu. Skupina má vo svojom repertoári popovejšie ladené, ale aj progresívne skladby. Skupina Deep Purple predala na celom svete viac ako 100 miliónov hudobných nosičov. a mohli sme ju nájsť aj v  zozname najhlučnejších skupín sveta Guinnessovej knihy rekordov. 
Počas svojej existencie mala skupina Deep Purple osemročnú prestávku a prešla mnohými personálnymi zmenami. Zloženie kapely len v rokoch 1968 – 76 sa zmenilo štyrikrát. Komerčne najúspešnejšou zostavou bola druhá z tohto obdobia: Ian Gillan (spev), Ritchie Blackmore (gitara), Jon Lord (klávesy), Roger Glover (basgitara) a Ian Paice (bicie). Táto zostava sa znovu zišla v rokoch 1984 – 89 a ešte v roku  1993, kedy Blackmore kapelu definitívne opustil. S gitaristom Stevem Morsem sa skupina stabilizovala, no po Lordovom odchode v roku 2002 sa dá povedať, že jediným členom kapely, ktorý s ňou hrá počas celej jej existencie je bubeník Ian Paice.