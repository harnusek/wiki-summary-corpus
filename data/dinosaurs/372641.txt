372641
Eotyrannus
https://sk.wikipedia.org/wiki/Eotyrannus
Eotyrannus („ranný tyran“)  bol rod tyranosauroidného mäsožravého dinosaura (teropóda), žijúceho v období spodnej kriedy (asi pred 125 až 120 miliónmi rokov) na území dnešnej Veľkej Británie (ostrov Isle of Wight, súvrstvie Wessex). Jediný druh je Eotyrannus lengi.Tento dávny predok tyranosaura bol asi 6 metrov dlhý a na rozdiel od svojho slávnejšieho príbuzného mal v pomere k telu ešte veľmi dlhé a silné predné končatiny. Jeho európsky výskyt značne zmenil predchádzajúce predpoklady o vzniku a biogeografickom rozšírení tyranosauroidov. Eotyrannus zrejme lovil menšie až stredne veľké bylinožravé vtákopanvové dinosaury ako bol Hypsilophodon a Iguanodon. Nie je isté, či žil a lovil vo svorkách, ale je to pravdepodobné.