455989
Shanxia
https://sk.wikipedia.org/wiki/Shanxia
Shanxia je vyhynutý rod „obrneného“ vtákopanvového dinosaura z čeľade Ankylosauridae. Jeho jediným druhom je Shanxia tianzhenensis. 
Fosílie tohto mohutného bylinožravca sú známe z čínskych vrstiev vrchnej kriedy v provincii Šan-si. Tento dinosaurus je známy len podľa úlomkovitého materiálu z riečnych uloženín a na základe pomeru dĺžky stehennej kosti a ďalších kostí končatín bola jeho dĺžka odhadnutá na 3,6 metra. Patril teda k menším zástupcom svojej skupiny.
Zvláštnym znakom sú dlhé a sploštené trojuholníkovité rohy, ktoré tomuto dinosaurovi vyrastali zo zadnej časti lebky. Objavujú sa však aj názory, že ide o individuálnu variáciu v rámci druhu a že rod Shanxia je iba nomen dubium, pretože môže ísť napríklad o rod Tianzhenosaurus.