496245
Adamantisaurus
https://sk.wikipedia.org/wiki/Adamantisaurus
Adamantisaurus je vyhynutý rod bylinožravého sauropóda zo skupiny Titanosauria. Žil vo vrchnej kriede (pred približne 93 až 70 Ma) na území dnešnej Brazílie (štát São Paulo). Opísaný je podľa šiestich chvostových stavcov a jeho jediným druhom je Adamantisaurus mezzalirai.Podobne ako iné sauropódy, aj Adamantisaurus mohol dorastať do veľmi veľkých rozmerov (podľa niektorých odhadov až do dĺžky 15 metrov) s dlhým krkom a chvostom. Je možné, že na chrbte mal kostený pancier (typický znak skupiny Titanosauria).
Pomenovaný bol v roku 2006 podľa súvrstvia Adamantina a išlo o vôbec prvého dinosaura pomenovaného toho roku. Blízkymi príbuznými tohto dinosaura boli zrejme rody Aeolosaurus a Trigonosaurus.