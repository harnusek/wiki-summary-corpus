339747
Gorgosaurus
https://sk.wikipedia.org/wiki/Gorgosaurus
Gorgosaurus bol rod veľkého mäsožravého dinosaura (teropóda) z čeľade Tyrannosauridae, žijúceho v období vrchnej kriedy (asi pred 76,5 až 75 miliónmi rokov) na západe Severnej Ameriky. Jediný druh je Gorgosaurus libratus.Gorgosaurus, merajúci 8 až 9 metrov na dĺžku s hmotnosťou vyše 2 ton, bol pomerne veľký a mohutný predátor, ktorý pravdepodobne lovil hadrosaury a ornitomimosaury („pštrosie dinosaury“), čo si mohol dovoliť vďaka dobrým rýchlostným predpokladom. Nebezpečné a „obrnené“ ankylosaury a ceratopsy lovil v rovnakej dobe žijúci, celkovo robustnejší rod Daspletosaurus. Tento dravec je jedným z najlepšie známych a preskúmaných tyrannosauridov. Bolo objavených už viac ako 20 jeho kostier. Jedna lebka, asi 72 až 74 miliónov rokov starého jedinca, objavená v roku 2003 napovedá, že tento teropód pravdepodobne zomrel na mozgový nádor.Gorgosaurus bol pokročilý tyrannosaurid, ktorého najbližším príbuzným bol rod Albertosaurus. Medzi vývojovo blízke rody patril aj Daspletosaurus a neskôr žijúci Tyrannosaurus. Z ázijských rodov to bol najmä Tarbosaurus. Dlho panoval predpoklad, že Gorgosaurus je totožný s rodom Albertosaurus. Fosílie Gorgosaura sú občas radené pod rod Albertosaurus. Či je toto radenie správne alebo nie, je ťažké posúdiť, pretože nepoznáme ich genetický materiál a tak nevieme, ako blízkymi príbuznými v skutočnosti boli. Hoci ich poprední odborníci na tyranosaury, ako napr Philip Currie alebo Karol Sabath, radia pod dva rôzne rody (pre ktoré vytvorili vlastnú podčeľaď Albertosaurinae).