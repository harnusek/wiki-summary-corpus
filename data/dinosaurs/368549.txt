368549
Janenschia
https://sk.wikipedia.org/wiki/Janenschia
Janenschia je vyhynutý rod veľkého sauropódneho dinosaura, žijúceho v období vrchnej jury (asi pred 155 miliónmi rokov) na území východnej Afriky. Ide zrejme o najstaršieho dnes známeho titanosaura. Pôvodne bol považovaný za druh rodu Tornieria/Barosaurus (ako „Gigantosaurus“), neskôr však bola určená príslušnosť k titanosaurom. Tento mohutný bylinožravec je známy zatiaľ iba z územia dnešnej Tanzánie.
Typový a tiež jediný známy druh Janenschia robusta bol opísaný v roku 1991 nemeckým paleontológom Rupertom Wildom. Rod nesie názov na počesť paleontológa Wernera Janenscha.