372012
Eotriceratops
https://sk.wikipedia.org/wiki/Eotriceratops
Eotriceratops („raná trojrohá tvár“) bol obrí rohatý dinosaurus (Ceratopsia), opísaný v roku 2007 zo súvrstvia Horseshoe Canyon v Alberte (Kanada). Žil na konci kriedového obdobia (asi pred 67,6 miliónmi rokov) a medzi jeho najzaujímavejšie parametre patrí obrovská lebka, dlhá podľa autorov opisu až okolo 3 metrov. Na základe tohto rozmeru by celková dĺžka tela mohla dosiahnuť odhadom až 12 metrov, čím by bol Eotriceratops najväčším známym ceratopsidom vôbec. Jediný druh je Eotriceratops xerinsularis.

Nadočnicové rohy dosahovali dĺžky okolo 80 cm. Zaujímavé je, že u báze jedného rohu boli zachované otvory, vyzerajúce ako stopy po uhryznutí dravým dinosaurom. Jediný známy exemplár dinosaura teda mohol byť korisťou alebo zdochlinou, z ktorej ešte pred jej zakrytím ukusovali veľkí predátori (najskôr tyranosaury).