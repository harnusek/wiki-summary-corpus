336507
Aegyptosaurus
https://sk.wikipedia.org/wiki/Aegyptosaurus
Aegyptosaurus („egyptský jašter“) je vyhynutý druh dinosaura, ktorý žil na území dnešnej Afriky zhruba pred 95 miliónmi rokov, v strednom a neskorom období kriedy (stupne alb a cenoman). Tento štvornohý bylinožravý sauropód vážil približne 11,5 ton, bol 15 metrov dlhý a cez 5 metrov vysoký. Mal dlhý krk, malú hlavu a svoj dlhý chvost pravdepodobne používal na udržiavanie rovnováhy. Aegyptosaurus bol blízkym príbuzným Argentinosaura, oveľa väčšieho dinosaura nájdeného v Južnej Amerike. Jediný druh je Aegyptosaurus baharijensis.
Aegyptosaura opísal nemecký paleontológ Ernst Stromer von Reichenbach v roku 1932. Skameneliny Aegyptosaura boli nájdené v Egypte, Nigérii a na mnohých rôznych miestach Saharskej púšte. Všetky známe exempláre boli nájdené pred rokom 1939. Skameneliny boli spoločne prevezené do Mníchova, ale pri leteckom útoku počas 2. svetovej vojny roku 1944 bolo zničené múzeum, kde boli fosílie uložené.
Je pomerne pravdepodobné, že Aegyptosaurus bol ľahkou obeťou pre veľké predátory, ako bol Carcharodontosaurus a Spinosaurus.