385505
Anabisetia
https://sk.wikipedia.org/wiki/Anabisetia
Anabisetia je vyhynutý rod ornitopódov, ktorý žil v období vrchnej kriedy na území Patagónie, na juhu Južnej Ameriky. Anabisetia bol malý, takmer 2 m dlhý bipédny (na dvoch nohách chodiaci) bylinožravec. Jediný druh je Anabisetia saldiviai.Anabisetiu pomenovali argentínski paleontológovia Rodolfo Coria a Jorge Orlando Calvo v roku 2002. Rodové meno je stanovené na počesť Any M. Bisetovej, vplyvnej archeologičky z provincie Neuquén v Argentíne, kde boli fosílie tohto dinosaura objavené. Jediný druh, A. saldiviai, bol pomenovaný po Robertovi S. Blancovi, miestnemu farmárovi, ktorý fosílie tohto dinosaura objavil už v roku 1985.

V súčasnosti sú známe štyri exempláre tohto dinosaura, pričom najkompletnejší z nich je holotyp s označením MCF-PVPH 74 (ďalšie tri exempláre nesú označenia MCF-PVPH-75, MCF-PVPH-76 a MCF-PVPH-77). Holotyp pozostáva z neúplnej lebky, vrátane čiastočnej mozgovne a sánky, kompletných predných a zadných končatín a niekoľkých krčných a chvostových stavcov. Všetky exempláre sú dnes v expozícii v Museo Carmen Funes v Plaza Huincul, v Argentíne.
Všetky štyri exempláre boli objavené na lokalite zvanej Cerro Bayo Mesa, tridsať kilometrov južne od Plaza Huincul v argentínskej provincii Neuquén. Táto lokalita je súčasťou súvrstvia Cerro Lisandro (skupina Río Limay), ktoré sa datuje na vrchný kampán až spodný turón (vrchná krieda), teda do doby pred približne 95 až 92 miliónmi rokov.Tento dinosaurus je pravdepodobne blízky príbuzný s ďalším patagónskym ornitopódom, Gasparinisaurom. Pôvodne boli oba rody považované za bazálne (vývojovo primitívne) iguanodonty, oveľa pokročilejšie ako severoamerický Tenontosaurus a členovia kladu Euiguanodontia. Nedávno uskutočnené kladistické analýzy (Coria, et al.) však ukazujú, že Gasparinisaura vlastne leží tesne mimo kladu Iguanodontia, bližšie k severoamerickým rodom Thescelosaurus a Parksosaurus (Anabisetia je pravdepodobne v rovnakej situácii).