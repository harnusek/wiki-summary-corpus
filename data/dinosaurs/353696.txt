353696
Qiaowanlong
https://sk.wikipedia.org/wiki/Qiaowanlong
Qiaowanlong je vyhynutý rod veľkého sauropóda z čeľade Brachiosauridae, opísaného v roku 2009 z Číny. Ide možno o prvého známeho zástupcu brachiosaurov v Ázii. Fosílie tohto bylinožravého dinosaura boli objavené v roku 2007. Fosílie pochádzajú z konca spodnej kriedy, sú teda staré okolo 100 miliónov rokov a pozostávajú z artikulovaných krčných stavcov a pravého panvového pletenca (okrem ďalších fragmentov). Qiaowanlong je bezpochyby prvým brachiosaurom, objaveným v Číne. Nedosahoval v pomere k svojim africkým alebo americkým príbuzným nijako ohromných rozmerov, bol dlhý asi 12 metrov a zaživa vážil okolo 10 ton. To je podstatne menej, než koľko meral a vážil zrejme jeho najbližší príbuzný Sauroposeidon, objavený na juhu USA. Typový a jediný dnes známy druh je Qiaowanlong kangxii.