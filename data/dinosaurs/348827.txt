348827
Appalachiosaurus
https://sk.wikipedia.org/wiki/Appalachiosaurus
Appalachiosaurus („appalačský jašter“) bol rod veľkého dravého dinosaura (teropóda), patriaceho do nadčeľade Tyrannosauroidea. Žil v období vrchnej kriedy (asi pred 77 miliónmi rokov) na východe dnešnej Severnej Ameriky. Objavená kostra nedospelého jedinca meria na dĺžku vyše 7 metrov a patrila jedincovi vážiacemu cez 600 kilogramov. Dospelé jedince teda mohli byť ešte väčšie. Dnes ide o najlepšie zachovanú fosíliu dravého dinosaura na východe USA. Typovým a tiež jediným známym druhom rodu je  Appalachiosaurus montgomeriensis.