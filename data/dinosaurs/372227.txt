372227
Ekrixinatosaurus
https://sk.wikipedia.org/wiki/Ekrixinatosaurus
Ekrixinatosaurus („jašter zrodený z explózie“) bol rod veľkého mäsožravého dinosaura (teropóda) z čeľade Abelisauridae. Žil v období vrchnej kriedy na území dnešnej Argentíny. Typový a jediný druh Ekrixinatosaurus novasi opísali v roku 2004 paleontológovia Jorge Calvo, David Rubilar-Rogers a Karen Moreno.Názov dinosaura je odvodený z faktu, že k jeho objavu bol použitý výbušný materiál. Holotyp nesie označenie MUCPv-294 a naznačuje, že Ekrixinatosaurus bol veľmi robustný a veľký abelisaurid. Lebka merala na dĺžku asi 83 cm. S jedinou možnou výnimkou (rod Abelisaurus) je tiež zrejme najväčším známym zástupcom čeľade a to s dĺžkou 10 až 11 metrov. Mohutná lebka nasvedčuje schopnosti prehĺtať veľké kusy mäsa, ktoré zrejme teropód získaval lovom alebo hľadaním zdochlín.