30565
Therizinosaurus
https://sk.wikipedia.org/wiki/Therizinosaurus
Therizinosaurus bol vtákovitý dinosaurus, obrovský maniraptor (Maniraptora) zo skupiny Therizinosauridae, známy z pozostatkov 2,4 m. dlhých predných končatín, na ktorých mal až metrové kosákovité pazúry (tieto boli svojho času považované za rebrá gigantickej korytnačky). Nejde síce o najlepšie známeho terizinosaurida, v rámci svojej skupiny bol však pravdepodobne najväčší. Zástupcovia Therizinosauridae (nepočítajúc primitívne formy ako Beipiaosaurus a Falcarius) sú však ako skupina celkovo pomerne slabo známe, pričom ich celkový výzor bol pôvodne zložený ako skladačka, z pozostatkov viacerých rodov. Therizinosaurus žil pred 70 miliónmi rokov, nájdený bol v Mongolsku.