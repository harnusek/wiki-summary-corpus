29939
Kentrosaurus
https://sk.wikipedia.org/wiki/Kentrosaurus
Kentrosaurus bol primitívny a pomerne malý stegosaurid (Stegosauridae), dorastajúci do dĺžky iba 3 až 5 m. pri váhe približne 400 kg. Tento štvornohý bylinožravý dinosaurus disponoval malými kostenými platňami, nad bedrami nahradenými radmi dlhých ostňov, ktoré sa tiahli až po špičku chvosta. Plochšie ostne mal ešte na pleciach a azda i na bedrách. S toľkými ostňami sa tento dobre chránený živočích nemusel báť prakticky žiadneho dravca dlhého do 10 m. Na rozdiel od väčšieho rodu Stegosaurus neobýval voľné priestranstvá ale pravdepodobne pralesy, čomu bola prispôsobená aj jeho veľkosť. Ide o najlepšie známeho primitívneho stegosaura, pričom sú známe pozostatky vyše troch desiatok jedincov. Žil pred 155 až 150 miliónmi rokov, nájdený v Tanzánii. Jediný druh je Kentrosaurus aethipicus.