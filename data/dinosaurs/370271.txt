370271
Micropachycephalosaurus
https://sk.wikipedia.org/wiki/Micropachycephalosaurus
Micropachycephalosaurus („malý hrubohlavý jašter“) bol rod vtákopanvového dinosaura, žijúceho v období vrchnej kriedy na území dnešnej Číny (provincia Šan-tung). Jediný druh je Micropachycephalosaurus hongtuyanensis.
Micropachycephalosaurus má najdlhšie rodové meno zo všetkých dinosaurov, tvorené 23 písmenami. Zároveň však išlo o jedného z najmenších známych dinosaurov, ktorého dĺžka sa pohybovala len okolo jedného metra.Systematická pozícia tohto rodu je stále otázkou diskusií. V roku 2000 paleontológ Paul Sereno stanovil, že ide o nomen dubium a to z dôvodu znakov odlišujúcich rod od iných marginocefalovcov. Navyše ide o veľmi roztrieštený fosílny materiál (fragmenty lebky – tie však nenapovedajú, že muselo ísť o pachycefalosaura; krížové stavce), preto je ťažké určiť či ide o nový rod (príp. druh) alebo či ide o mláďa už známeho druhu pachycefalosaura alebo ceratopsa. Kladistické analýzy Butlera z roku 2011 však uviedli, že išlo o vývojovo primitívneho zástupcu skupiny Ceratopsia.