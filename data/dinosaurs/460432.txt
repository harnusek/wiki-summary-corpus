460432
Megapnosaurus
https://sk.wikipedia.org/wiki/Megapnosaurus
Megapnosaurus je vyhynutý rod malého dravého dinosaura zo skupiny Coelophysoidea. Žil v období spodnej jury na území dnešnej Afriky (štát Zimbabwe) a Severnej Ameriky (štát Arizona). V minulosti bol tento dinosaurus známy aj ako Syntarsus.
Dorastal do trojmetrovej dĺžky a mohol vážiť 32 kilogramov. Je pravdepodobné, že sa dožíval veku siedmich rokov a niektorí odborníci ho stotožňujú s rodom Coelophysis.
Známy je z dvoch druhov. Prvý - M. rhodesiensis, je známy z pozostatkov vyše 30 jedincov, čo zrejme svedčí o tom, že lovil vo svorkách. Druhý - M. kayentakatae, disponoval dvoma rovnobežnými hrebeňmi, ako mal napríklad rod Dilophosaurus. 
Na základe porovnania kostených očných prstencov tohto dinosaura s dnešnými vtákmi a plazmi bolo zistené, že tento dinosaurus bol aktívny najmä v noci.Megapnosaurus sa objavuje v dokumentárnom filme Na potulkách s dinosaurami z roku 2001.