345867
Amargasaurus
https://sk.wikipedia.org/wiki/Amargasaurus
Amargasaurus bol rod stredne veľkého sauropóda, žijúceho v období spodnej kriedy (asi pred 130 až 125 miliónmi rokov) na území dnešnej Južnej Ameriky. Jediný druh je Amargasaurus cazaui.Amargasaurus sa vyznačuje robustným a zavalitým telom, malou hlavou na dlhom krku, štyrmi stĺpovitými končatinami a predovšetkým dvoma radmi tŕňov, ktoré tvorili akúsi dvojitú kožnú blanu. Blana predstavovala Amargasaura trochu väčšieho, než v skutočnosti bol. Amargasaurus bol dlhý zhruba 10 m a mohol vážiť až okolo 8 ton. Pred nepriateľmi sa chránil silným chvostom alebo svojou celkovou veľkosťou. Podobne ako iné sauropódy, aj Amargasaurus prehĺtal gastrolity (žalúdočné kamene), ktoré mu pomáhali rozdrviť rastlinnú potravu. Amargasaurus sa svojimi ostnatými stavcami podobá dikreosaurovi a niektorí paleontológovia zaraďujú týchto dvoch dinosaurov spolu do samostatnej čeľade.