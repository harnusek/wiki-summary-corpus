592326
Paranthodon
https://sk.wikipedia.org/wiki/Paranthodon
Paranthodon je rod z infraradu Stegosauria s jediným druhom Paranthodon africanus. Žil v spodnej kriede, pred 145,5-136,4 miliónmi rokmi. Je opísaný iba podľa hornej čeľuste a medzičeľuste. Na dĺžku meral približne päť metrov a vážil 454 až 907 kg. Od ostatných príbuzných ho možno odlíšiť podľa stavby zubov umiestnených v radoch, ktoré sú malé a zaoblené ako u všetkých stegosauridov. V hornej čeľusti memajů presahy ako je to u ankylosauridov. Uprostred každého z nich je veľký hrebeň a z každej strany štyri až sedem menších hrebeňov. Je pravdepodobné, že mal podobne ako jeho príbuzní telo pokryté plátmi a ostňami.
Druh bol objavený amatérskymi paleontológmi spoločne s ďalšími fosíliami v roku 1845 v Kapsku vo formácii Kirkwood, ktorá je známa početnými nálezmi živočíchov; išlo o prvý objav dinosaura v Afrike a na južnej pologuli. Fosílie boli zaslané Richardovi Owenovi, ktorý väčšinu z nich zaradil do rodu Anthodon. Klasifikáciu však spochybnil napríklad Richard Lydekker, ktorý fosílie oddelil a paranthodona zaradil medzi pariesaury. Roku 1909 došiel Robert Broom k záveru, že Owen zmiešal dva druhy dokopy a na základe čeľuste - BMNH 47338 - ho opísal mylne ako druh z rodu Paleoscincus. Nezávisle na ňom pomenoval Franz Nopcsa fosíliu ako Paranthodon Owenii. Od roku 1978 je platné pomenovanie Paranthodon africanus.