344561
Saurornithoides
https://sk.wikipedia.org/wiki/Saurornithoides
Saurornithoides bol rod malého dravého dinosaura (teropóda) z čeľade Troodontidae, ktorý žil v období vrchnej kriedy (asi pred 79 miliónmi rokov) na území dnešného Mongolska. Jediný druh tohto rodu je Saurornithoides mongoliensis.

Tento ľahko stavaný dravec, merajúci 2 až 3 m na dĺžku s hmotnosťou 23 až 54 kg, disponoval pomerne dlhými prednými a zadnými končatinami, pretiahnutou hlavou, splošteným rypákom a ostrými zubami. Saurornithoides tiež disponoval relatívne veľkým mozgom, podľa čoho možno usúdiť, že mal vynikajúci zrak a sluch a že bol veľmi inteligentný, ako jeho severoamerický bratranec Troodon. Na lebke mal veľké očné jamky, ktoré mu umožňovali trojrozmerný výhľad a preto je veľmi pravdepodobné, že lovil aj za súmraku, pričom hlavný zdroj jeho potravy tvorila menšia korisť ako sú malé cicavce alebo plazy. Rovnako ako ostatné troodonty, mal veľký kosákovitý pazúr na druhom prste zadných končatín.
Jediný exemplár tohto teropóda bol nájdený v mongolskom súvrství Djadochta, expedíciou pod vedením Roya Chapmana Andrewsa. Počas tejto expedície, sa paleontológom podarilo objaviť aj pozostatky Velociraptora, Protoceratopsa a Oviraptora. Saurornithoides bol pomenovaný paleontológom Osbornom v roku 1924 ako S. mongoliensis. V roku 1974 bol tomuto rodu pridelený ďalší druh, S. junior, ale v roku 2009 bol re-klasifikovaný novonájdenému mäsožravému dinosaurovi rodu Zanabazar.