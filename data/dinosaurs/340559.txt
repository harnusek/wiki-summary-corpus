340559
Gigantoraptor
https://sk.wikipedia.org/wiki/Gigantoraptor
Gigantoraptor patril medzi zvyčajne drobné oviraptorosaury, líši sa však oveľa väčšími rozmermi, než mali jeho príbuzní (ako bol Oviraptor). Tento zrejme všežravý dinosaurus žil vo vrchnej kriede (asi pred 85 miliónmi rokov) na území dnešnej Číny. Jediný druh je Gigantoraptor erlianensis.Gigantoraptor meral cez 8 metrov na dĺžku, až 3,5 metra na výšku a vážil okolo 1,5 tony. Je tak zďaleka najväčším príslušníkom svojho kladu, zhruba trikrát dlhším a mnohokrát ťažším, než dovtedy najväčší známy oviraptorosaurus rodu Citipati. K jeho rozmerom zrejme pomohol rapídny rast, ktorý prebiehal rýchlejšie než u väčšiny ostatných foriem teropódov. Je pravdepodobné, že zaživa bol tento bizarný teropód operený. Gigantoraptor bol objavený v apríli roku 2005, opísaný bol potom v júni 2007 skupinou čínskych paleontológov (Xu, Tan Qingwei, Wang Jianmin, Zhao Xijin a Tan Lin). Rodové meno je odvodené od latinského slova giganteus („gigantický“) a raptor („lupič“). Druhové meno sa vzťahuje k miestu, v ktorom boli fosílie objavené - údolie Erlian. Holotyp nesie označenie LH V0011 a ide o neúplnu kostru asi 11 ročného jedinca.