372677
Mapusaurus
https://sk.wikipedia.org/wiki/Mapusaurus
Mapusaurus je vyhynutý rod veľkého dravého dinosaura zo skupiny Carnosauria. Žil v období vrchnej kriedy (pred približne 95 Ma) na území dnešnej Argentíny. Pomenovaný bol v roku 2006 a jeho jediným druhom je Mapusaurus roseae.Bol zhruba rovnako veľký ako blízko príbuzný rod Giganotosaurus. Dorastal do dĺžky 12 metrov a vážil asi 3 až 5 ton. V rokoch 1997 až 2001 boli na rovnakom mieste nájdené pozostatky 7 až 9 jedincov v rôznych ontogenetických (vývojových) štádiách. Je teda pravdepodobné, že tieto obrie dravce žili a zrejme i lovili vo svorkách. Ich korisťou mohol byť obrovský sauropód rodu  Argentinosaurus.