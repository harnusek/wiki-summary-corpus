351702
Fukuiraptor
https://sk.wikipedia.org/wiki/Fukuiraptor
Fukuiraptor je vyhynutý rod stredne veľkého dravého dinosaura, predstaviteľa skupiny Carnosauria. Vyskytoval sa na území dnešného Japonska v období spodnej kriedy a jeho doteraz jediným druhom je  Fukuiraptor kitadaniensis. 
Vedci sa pôvodne domnievali, že išlo o dromaeosaurida (podľa výrazného pazúra na prednej končatine), neskôr však zistili, že bol skôr príbuzný rodu Allosaurus. Typový jedinec je reprezentovaný fosílnou kostrou s celkovou dĺžkou asi 4,2 metra (pravdepodobne však išlo o nedospelého jedinca). Ďalšie objavené jedince na tejto lokalite však boli ešte menšie ako holotyp, v najmenšom prípade dokonca menšie ako 1/4 veľkosti holotypu.Dnes je tento dinosaurus pokladaný za vývojovo primitívneho zástupcu kladu Allosauroidea, príbuzného napríklad rodu Australovenator.