373510
Xuanhanosaurus
https://sk.wikipedia.org/wiki/Xuanhanosaurus
Xuanhanosaurus („jašter z Xuanhanu“) bol rod mäsožravého dinosaura (teropóda), žijúceho v období jury na území dnešnej Číny (súvrstvie Dašanpu).
Typový a doteraz jediný známy druh Xuanhanosaurus qilixiaensis bol opísaný čínskym paleontológom Dongom Zhimingom v roku 1984. Holotyp s označením IVPP V.6729, pozostáva z čiastočnej kostry vrátane lebky.Xuanhanosaurus dosahoval asi 6 metrov na dĺžku, 2 metre na výšku a hmotnosť okolo 250 kg. Tento teropód mal nezvyčajne mohutné a dlhé predné končatiny (na rozdiel od neskorších foriem ako bol Tyrannosaurus). To spolu s ich relatívne „primitívnym“ utváraním viedlo paleontológa Donga Zhiminga k záveru, že sa pohyboval po všetkých štyroch končatinách. V tom prípade by išlo o jediného známeho štvornohého teropóda. Väčšina paleontológov však s touto interpretáciou nesúhlasí a predpokladajú, že išlo naopak o klasického dvojnohého dravého dinosaura.
Podľa štúdie z roku 2009 šlo o primitívneho člena skupiny Megalosauroidea.