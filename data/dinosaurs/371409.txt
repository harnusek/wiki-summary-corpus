371409
Sinotyrannus
https://sk.wikipedia.org/wiki/Sinotyrannus
Sinotyrannus (v preklade čínsky tyran) je vyhynutý rod veľkého, až 10 metrov dlhého dravého dinosaura z nadčeľade Tyrannosauroidea, žijúceho v období spodnej kriedy (asi pred 120 Ma) na území dnešnej severovýchodnej Číny (provincia Liao-ning). Typový a jediný druh Sinotyrannus kazuoensis opísal čínsky paleontológ Ťi (Ji) a jeho kolegovia v roku 2009 z formácie Ťiou-fo-tchang (Jiufotang) a v súčasnosti je najväčším známym teropodóm že-cheského (džeholského) ekosystému.
V súčasnosti býva tento rod radený do čeľade Proceratosauridae, teda medzi vývojovo primitívne (bazálne) Tyrannosauroidea. Medzi nimi však výrazne vynikal svojou veľkosťou, obvykle dosahovali tieto teropódy dĺžky len okolo 3 metrov.