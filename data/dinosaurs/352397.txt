352397
Brachylophosaurus
https://sk.wikipedia.org/wiki/Brachylophosaurus
Brachylophosaurus („jašter s krátkym hrebeňom“) bol rod stredne veľkého vtákopyskatého dinosaura, ktorý sa vyskytoval v období vrchnej kriedy (asi pred 76,5 miliónmi rokov) na území dnešnej Montany (súvrstvie Judith River) a Alberty (súvrstvie Oldman). Jediný druh je Brachylophosaurus canadensis.
Brachylophosaurus bol typický hadrosaurid, dosahujúci zhruba 9 m dĺžky a hmotnosti približne 3,5 ton. Podobne ako príbuzné hadrosaury, disponoval kostným hrebeňom, tiahnúcim sa od nozdier po oči, ktorý mu slúžil ako pôsobivá ozdoba na prilákanie samíc v období párenia. Kačací zobák bol vpredu bezzubý zatiaľ čo oblasť stoličiek bola obsadená stovkami zubov. Medzi jeho ďalšie nezameniteľné znaky patria neobvykle dlhé predné končatiny, široký zobák a veľmi veľké nozdry na lebke, vďaka čomu je zrejme, že mal veľmi dobre vyvinutý čuch. Početné nálezy kostných abnormalít nasvedčujú možnosti, že tieto dinosaury v pomerne značnej miere trpeli nádorovými ochoreniami. V roku 2009 podrobila paleogenetička Mary Higby Schweitzerová stehennú kosť tohto dinosaura testovaniu na pôvodné proteíny. Ich chemické stopy potom boli v 80 miliónov rokov starej vzorke naozaj objavené.
Brachylophosaurus sa preslávil predovšetkým vďaka objavu nedospelého exemplára známeho ako „Leonardo“. V roku 2000 bola v Montane objavená skamenelina neobyčajne dobre zachovalého jedinca tohto rodu, ktorá bola viac než 90% kompletná a predovšetkým obsahovala aj odtlačky mäkkých tkanív tela (vrátane svalstva, kože a dokonca niektorých orgánov). 77 miliónov rokov starý hadrosaurid sa tak zapísal aj do Guinessovej knihy rekordov ako najlepšie zachovaná skamenelina dinosaura.