380438
Sauroposeidon
https://sk.wikipedia.org/wiki/Sauroposeidon
Sauroposeidon bol jedným z najväčších doposiaľ známych dinosaurov, a tým aj suchozemských živočíchov vôbec. Sauroposeidon žil na juhozápade dnešných Spojených štátov amerických v dobe asi pred 110 miliónmi rokov (v neskoršom období spodnej kriedy). Bol teda podstatne mladší ako jeho menší a známejší príbuzný Brachiosaurus (žijúci zhruba o 40 miliónov rokov skôr). Jediný druh je Sauroposeidon proteles.V roku 1994 boli v kraji Atoka v Oklahome (USA) objavené paleontológom Dr. Richardom Ciffelim obrovské krčné stavce, dlhé až 1,4 metra, patriace vtedy doposiaľ neznámemu spodnokriedovému sauropódovi. V roku 2000 bol potom tento brachiosauridný sauropód opísaný pod formálnym vedeckým názvom Sauroposeidon proteles.
Tento rod zjavne patril medzi najvyššie dinosaury. Bol až o tretinu vyšší ako populárný Brachiosaurus, jeho hlava sa teda týčila 17 až 18 metrov nad zemou. To zodpovedá výške šesťposchodovej budovy (samotný krk bol asi 11,2 až 12 m dlhý). Na dĺžku meral tento dinosaurus asi 28 až 34 metrov a jeho hmotnosť sa pohybovala okolo 50 až 60 ton (vážil teda asi toľko, ako 12 dospelých slonov afrických). Len ramená tohto obrieho dinosaura sa nachádzali asi 6 až 7 metrov nad zemou. Je stále záhadou, akým spôsobom fungoval napríklad krvný obeh u tak vysokého tvora (4x vyšší než dnešné žirafy).