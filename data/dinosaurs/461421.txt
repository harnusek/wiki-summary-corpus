461421
Chromogisaurus
https://sk.wikipedia.org/wiki/Chromogisaurus
Chromogisaurus je vyhynutý rod vývojovo primitívneho sauropódomorfa, žijúceho vo vrchnom triase (pred približne 230 miliónmi rokov) na území dnešnej Argentíny (lokalita Ischigualasto). Ide o jedného z prvých nelietavých dinosaurov vôbec. Jeho jediný druh je Chromogisaurus novasi.
Pomenovaný bol v roku 2010. Druhové meno je poctou argentínskemu paleontológovi Fernandovi Novasovi.
Známy je z jedinej neúplnej kostry (kosti predných a zadných končatín, panva a dva chvostové stavce) bez lebky.
Dorastal do dvojmetrovej dĺžky a pohyboval sa po všetkých štyroch. Podľa kladistickej analýzy je členom čeľade Guaibasauridae, kam patria aj rody Guaibasaurus, Agnosphitys, Panphagia a Saturnalia.