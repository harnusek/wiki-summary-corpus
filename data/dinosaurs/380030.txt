380030
Aristosuchus
https://sk.wikipedia.org/wiki/Aristosuchus
Aristosuchus bol rod malého teropóda z čeľade Compsognathidae, žijúceho v období spodnej kriedy (asi pred 125 miliónmi rokov) na území dnešného Anglicka. Zdieľa početné charakteristiky s vtákmi.

Aristosuchus bol bipédny (po dvoch nohách chodiaci) mäsožravý dinosaurus (teropód). Tento dravec mohol dorastať do dĺžky 2 metrov a vážil asi 30 kilogramov. Nájdený bol v spodnokriedových úloženinách na britskom ostrove Isle of Wight.
Holotyp s označením BMNH R178 pozostáva z krížovej časti chrbtice, lonovej kosti, stehennej kosti a niekoľkých stavcov. Predtým bol zamieňaný s inými rody (napr. Calamospondylus), dnes je ale považovaný za samostatný rod, príbuzný známejšiemu rodu Compsognathus. Aristosuchus bol pôvodne pomenovaný Poekilopleuron pusillus. (Owen, 1876). V roku 1887 paleontológ Harry Govier Seeley zmenil rodové meno na dodnes platné Aristosuchus.