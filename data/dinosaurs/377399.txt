377399
Saichania
https://sk.wikipedia.org/wiki/Saichania
Saichania je vyhynutý rod ankylosaurida, žijúceho v období vrchnej kriedy (stupeň kampán) na území dnešného Mongolska (súvrstvie Barun Goyot). Jediný druh je Saichania chulsanensis.

Tento rod opísala poľská paleontologička Teresa Maryańska v roku 1977 spolu s ďalším ankylosauridom rodu Tarchia. Saichania dosahovala dĺžku asi 7 metrov (v priemere však skôr okolo 4 metrov) a celé jej zavalité telo bolo pokryté ostňami a mohutným telovým pancierom. Na lebke boli dokonca objavené stopy po adaptácii na život v púštnej klíme (soľná žľaza pri ústnom otvore a pod.).