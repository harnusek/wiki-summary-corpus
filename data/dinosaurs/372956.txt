372956
Juravenator
https://sk.wikipedia.org/wiki/Juravenator
Juravenator („jurský lovec“) je vyhynutý rod teropóda, patriaceho zrejme do čeľade Compsognathidae. Žil v období vrchnej jury (asi pred 152 až 151 miliónmi rokov) na území dnešného juhovýchodného Nemecka (neďaleko bavorského Eichstätt vo vrstvách tzv. solnhofenských vápencov). Fosília bola objavená amatérskym zberateľom v roku 1998 a dostalo sa jej neoficiálnej prezývky „Borsti“ (meno, dávané v Nemecku psom). Jediný druh tohto rodu je Juravenator starki.

Tento malý teropód, merajúci len 70 cm na dĺžku, bol pôvodne považovaný za blízky príbuzný rod iného nemeckého teropóda rodu Compsognathus a tiež čínskeho rodu Sinosauropteryx. Toto zaradenie však býva spochybňované. Boli objavené odtlačky kože tohto malého teropóda, pričom jeden vykazuje normálne šupinatú pokrývku tela a druhý zrejme stopy po primitívnom „proto-perí“. Holotyp je dnes umiestnený v expozícii Jura Museum v Eichstätt.