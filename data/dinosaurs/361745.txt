361745
Sanjuansaurus
https://sk.wikipedia.org/wiki/Sanjuansaurus
Sanjuansaurus bol zrejme jedným z najstarších známych mäsožravých dinosaurov (teropódov), blízko príbuzný rodu Herrerasaurus. Žil na severozápadnom území dnešnej Argentíny v období vrchného triasu (asi pred 231,4 miliónmi rokov). Ak skutočne išlo o teropódneho dinosaura, môže predstavovať vôbec najstaršie známe kostrové fosílie tejto skupiny. Holotyp (PVSJ 605) pozostáva z väčšej časti chrbtice, fragmentov kostí končatín, panvy a spodnej čeľuste. Skameneliny boli objavené v sedimentoch súvrstvia Ischigualasto na území rovnomenného provinčného parku. 

 

Typový a jediný druh Sanjuansaurus gordilloi bol opísaný paleontológmi O. Alcoberom a R. Martinezom v roku 2010. Druhové meno je poctou hlavnému preparátorovi z múzea v San Juan, Raulovi Gordillovi. Sanjuansaurus žil v rovnakých ekosystémoch ako ďalšie evolučne primitívne dinosaury rodu Chromogisaurus, Eoraptor, Herrerasaurus alebo Panphagia. Bol zrejme aktívnym lovcom živej koristi. Pohyboval sa po dvoch končatinách a mohol byť pomerne dobrým bežcom. So svojím príbuzným hererasaurom zdieľal veľa anatomických znakov a bol mu podobný i veľkosťou - stehenná kosť merala na dĺžku 395 mm, čo zodpovedá celkovej dĺžke tela cez 3 m.