385439
Hungarosaurus
https://sk.wikipedia.org/wiki/Hungarosaurus
Hungarosaurus (v preklade Maďarský jašter) bol rod vtákopanvového obrneného dinosaura. Jediný druh je Hungarosaurus tormai.Fosílie tohto stredne veľkého obrneného bylinožravca sú známe zo súvrstvia, rozkladajúceho sa na území dnešného západného Maďarska (obec Csehbánya). Starobou sú vrchnokriedové a spadajú do geologického stupňa santón (asi pred 86 – 83 miliónmi rokov). Hungarosaurus bol zavalitý štvornohý bylinožravec so zobákovitými čeľusťami, ktorého telo chránil pancier zo skostnatelých kožných doštičiek (tzv. osteodermov). Celková dĺžka tohto dinosaura sa pohybovala okolo 4 metrov, lebka merala asi 32 – 36 cm. V súčasnosti je vôbec najlepšie zachovaným ankylosaurom vrchnokriedovej Európy.