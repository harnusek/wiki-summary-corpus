372723
Raptorex
https://sk.wikipedia.org/wiki/Raptorex
Raptorex („kráľ lupičov“) bol pomerne malý tyranosauroidný teropódny dinosaurus, ktorý žil na území dnešnej Číny (súvrstvie I-sien (Yixian)) v období spodnej kriedy (asi pred 125 miliónmi rokov). Tento dávny predok známeho tyranosaura bol len asi 2,5 až 3 metre dlhý a vážil okolo 65 až 70 kilogramov. Zaujímavé je, že ide takmer o presnú zmenšeninu veľkého tyranosaura, dokonca aj s proporcionálne zakrpatenými prednými končatinami.

 
Bol opísaný americkým paleontológom Paulom Serenom v roku 2009 ako jediný druh tohto rodu Raptorex kriegsteini. Druhové meno je stanovené na počesť Romana Kriegsteina, ktorý prežil holokaust. Jeho syn Henry Kriegstein daroval fosíliu dinosaura, zakúpenú na čiernom trhu, Univerzite v Chicagu k preštudovaniu. Následne sa má vrátiť do Číny.
Raptorex vykazuje rovnaký základný telesný plán, ako veľké tyranosauridy z vrchnej kriedy. Má malé predné končatiny, robustne stavanú lebku a dlhé nohy na rýchly beh. Tento fakt je v rozpore s podobou iných bazálnych (primitívnych) tyranosauridov, napríklad rodom Dilong, s dlhými prednými končatinami a menej robustnou lebkou. Holotyp, označený LHPV 18, bol dlhý asi 2,5 metra a zomrel v šiestom roku života.