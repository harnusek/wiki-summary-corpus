368547
Labocania
https://sk.wikipedia.org/wiki/Labocania
Labocania bol rod teropódneho dinosaura, patriaceho zrejme do nadčeľade Tyrannosauroidea. Žil v období vrchnej kriedy (asi pred 70 miliónmi rokov) na území dnešného Mexika (Baja California). Rodové meno bolo odvodené z názvu geologickej formácie „La Bočan Roja“ (v preklade „červené pery“). Typový a jediný druh Labocania anomala bol opísaný paleontológom Ralphom Molnarom v roku 1974. Materiál pozostáva z dosť nekompletných fragmentov, preto je zaradenie a príbuzenstvo tohto dinosaura neisté. Labocania vykazuje isté podobnosti v utváraní panvy (sedacej kosti) s tyranosaurami, ďalšie znaky sú však trochu nepresvedčivé. Lebečné kosti sú veľmi robustné. Celková dĺžka dinosaura mohla činiť 6 m, takže bol stredne veľkým predátorom. V roku 2004 ho zaradil paleontológ Thomas Holtz Jr. ako možného príslušníka skupiny Tyrannosauroidea.