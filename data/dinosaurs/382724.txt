382724
Lusotitan
https://sk.wikipedia.org/wiki/Lusotitan
Lusotitan bol rod obrieho sauropóda z čeľade Brachiosauridae, ktorý žil v období vrchnej jury (stupne kimmeridž až titón; asi pred 150 miliónmi rokov) na území dnešného západného Portugalska (súvrstvie Lourinhã, lokalita Atalaia). Jediný druh je Lusotitan atalaiensis.
Fosílie tohto dinosaura boli objavené už v roku 1947 geológom Manuelom de Matosom, o desať rokov neskôr potom dostal názov Brachiosaurus atalaiensis. Až v roku 2003 však portugalskí paleontológovia Octavio Mateus a Miguel Telles Antunes stanovili na základe podrobného výskumu nové rodové meno, Lusotitan. Druhové meno je odvodené od názvu lokality, na ktorej boli fosílie tohto sauropóda objavené.Fosílny materiál tohto dinosaura predstavuje čiastočne dochovaná kostra bez lebky, stavce však boli objavené na viacerých miestach. Nie je isté z koľkých jedincov pochádzali, preto nebol stanovený ani holotyp. Fosílie dnes nesú označenie MIGM 4798, 4801-10, 4938, 4944, 4950, 4952, 4958, 4964-6, 4981-2, 4985, 8807 a 8793-5. Ide celkom o 28 stavcov a ďalšie fragmenty postkraniálnej kostry.
Lusotitan dosahoval zrejme rozmerov porovnateľných so severoamerickým rodom Brachiosaurus Dĺžka Lusotitana sa pohybovala asi okolo 25 metrov a výška zrejme presahovala 12 metrov.