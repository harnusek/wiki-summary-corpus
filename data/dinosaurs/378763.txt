378763
Tyrannotitan
https://sk.wikipedia.org/wiki/Tyrannotitan
Tyrannotitan (v preklade obrí tyran) je vyhynutý rod veľmi veľkého, podľa odhadov až 12 metrov dlhého dravého dinosaura, žijúceho v období spodnej kriedy (stupeň apt, asi pred 118 Ma) na území dnešnej Argentíny. Jeho jediným druhom je Tyrannotitan chubutensis.
Je blízko príbuzný s dvoma ďalšími rodmi obrích argentínskych teropódov – Giganotosaurus a Mapusaurus, s ktorými tvorí samostatnú podčeľaď Giganotosaurinae. O tomto obrovskom dravcovi sa zatiaľ veľa nevie a výskumy stále pokračujú. Isté je toľko, že patril k najväčším mäsožravým živočíchom, aké kedy žili (rovnako ako Giganotosaurus bol aj Tyrannotitan možno o niečo väčší než populárny Tyrannosaurus).