366757
Zanabazar
https://sk.wikipedia.org/wiki/Zanabazar
Zanabazar (podľa rovnomenného zakladateľa tibetského budhizmu) bol drobný mäsožravý dinosaurus (teropód) z čeľade Troodontidae, ktorý žil v období vrchnej kriedy (asi pred 70 Ma) na území dnešného Mongolska. Jediný druh tohto rodu je Zanabazar junior.
Fosílie tohto vrchnokriedového dinosaura boli objavené v preslávenom súvrství Nemegt a už v roku 1974 opísané Rinchenom Barsboldom ako nový druh rodu Saurornithoides (S. junior). V roku 2009 však paleontológ Mark Norell tento druh reklasifikoval ako samostatný rod a určil pre neho názov Zanabazar. Tento troodontid je najväčším príslušníkom svojej čeľade a s výnimkou rodu Troodon je výrazne väčší ako všetci ostatní zástupcovia (lebka meria na dĺžku 272 milimetrov).