368489
Iguanacolossus
https://sk.wikipedia.org/wiki/Iguanacolossus
Iguanacolossus je rod dávno vyhynutého ornitopódneho dinosaura zo skupiny Iguanodontia, ktorý žil v období spodnej kriedy asi pred 130 miliónmi rokov. Fosílne pozostatky tohto dinosaura boli objavené na území štátu Utah v USA. Išlo o vývojovo primitívneho zástupcu skupiny, ktorý dosahoval pomerne značných rozmerov (dĺžka okolo 9 metrov); odtiaľ aj jeho názov. Tento bylinožravý dinosaurus bol opísaný na základe čiastočne dochovanej kostry jedného jedinca (UMNH VP 20205) spolu s ďalším ornitopódom rodu Hippodraco. Opísaný bol v novembri roku 2010 tímom amerických paleontológov zo sedimentov súvrstvia Cedar Mountain. Je známy iba jeden druh tohto rodu, Iguanacolossus fortis(latinské druhové meno znamená „silný, mocný“).