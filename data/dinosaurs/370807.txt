370807
Guaibasaurus
https://sk.wikipedia.org/wiki/Guaibasaurus
Guaibasaurus („jašter z Guaiba“) bol primitívny plazopanvový dinosaurus, žijúci v období vrchného triasu (asi pred 227 až 220 miliónmi rokov) na území dnešného geoparku Paleorotta v Rio Grande do Sul (Brazília). Tento dinosaurus mal na každej prednej končatine päť prstov, pričom dva z nich boli výrazne zakrpatené, rovnako ako u teropóda rodu Herrerasaurus. Typový a jediný známy druh tohto rodu Guaibasaurus candelariensis bol opísaný paleontológmi J. Bonapartom a J. Ferigolom v roku 1999.