394387
Othnielosaurus
https://sk.wikipedia.org/wiki/Othnielosaurus
Othnielosaurus bol rod malých, vtákopanvových dinosaurov, žijúcich v období vrchnej jury (asi pred 155 až 148 miliónmi rokov) na západe USA. Pomenovanie Othnielosaurus znamená „Othnielov jašter“ a je stanovené na počesť slávneho amerického paleontológa Othniela Charlesa Marsha. Meno bolo vytvorené pre fosílie, pôvodne priraďované do rodu Othnielia (dnes nomen dubium). Othnielosaurus býva obvykle klasfikovaný ako hypsilofodon, člen skupiny malých, dvojnohých bylinožravcov alebo všežravcov, hoci pomerne nedávny výskum vyvoláva pochybnosti o existencii hypsilofodonov ako samostatnej skupiny. Jeho jediným druhom je Othnielosaurus consors.